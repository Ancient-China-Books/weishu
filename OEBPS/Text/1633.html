<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">魏書-卷一百五之二·天象志一之二第二</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>
	天象志一之二第二
</h1><hr/></div>
<p class="em2" id="p0"><a class="gg-link" href="#p0" onclick="return changeColor(this);"></a>
	太祖皇始二年六月庚戌，月掩太白，在端門外。占曰「國受兵」。九月，慕容賀驎率三萬餘人出寇新市。十月，太祖破之於義臺塢，斬首九千餘級。
</p>
<p class="em2" id="p1"><a class="gg-link" href="#p1" onclick="return changeColor(this);"></a>
	天興元年十一月丁丑，月犯東上相。
</p>
<p class="em2" id="p2"><a class="gg-link" href="#p2" onclick="return changeColor(this);"></a>
	二年五月辛酉，月掩東上相。
</p>
<p class="em2" id="p3"><a class="gg-link" href="#p3" onclick="return changeColor(this);"></a>
	八月壬辰，月犯牽牛。占曰「國有憂」。三年二月丁亥，皇子聰薨。
</p>
<p class="em2" id="p4"><a class="gg-link" href="#p4" onclick="return changeColor(this);"></a>
	三年三月乙丑，月犯鎮星，在牽牛。
</p>
<p class="em2" id="p5"><a class="gg-link" href="#p5" onclick="return changeColor(this);"></a>
	七月己未，月犯鎮星，在牽牛。辛酉，月犯哭星。
</p>
<p class="em2" id="p6"><a class="gg-link" href="#p6" onclick="return changeColor(this);"></a>
	四年三月甲子，月生齒。占曰「有賊臣」。五年十一月，秀容胡帥、前平原太守劉曜聚眾爲盜，遣騎誅之。
</p>
<p class="em2" id="p7"><a class="gg-link" href="#p7" onclick="return changeColor(this);"></a>
	七月丁卯，月犯天關。
</p>
<p class="em2" id="p8"><a class="gg-link" href="#p8" onclick="return changeColor(this);"></a>
	十月甲子，月犯東次相。
</p>
<p class="em2" id="p9"><a class="gg-link" href="#p9" onclick="return changeColor(this);"></a>
	五年四月辛丑，月掩辰星，在東井。
</p>
<p class="em2" id="p10"><a class="gg-link" href="#p10" onclick="return changeColor(this);"></a>
	五月丙申，月犯太微。
</p>
<p class="em2" id="p11"><a class="gg-link" href="#p11" onclick="return changeColor(this);"></a>
	七月己亥，月犯歲星，在左角。
</p>
<p class="em2" id="p12"><a class="gg-link" href="#p12" onclick="return changeColor(this);"></a>
	十月戊申，月暈左角。時帝討姚興弟平於乾壁，克之。太史令晁崇奏角蟲將死，上慮牛疫，乃命諸軍併重焚車。丙戌，車駕北引。牛大疫，死者十八九，官車所馭巨犗數百，同日斃於路側，首尾相屬。麋鹿亦多死。
</p>
<p class="em2" id="p13"><a class="gg-link" href="#p13" onclick="return changeColor(this);"></a>
	乙卯，月犯太微。占曰「貴人憂」。六年七月，鎮西大將軍、司隸校尉、毗陵王順有罪，以王還第。
</p>
<p class="em2" id="p14"><a class="gg-link" href="#p14" onclick="return changeColor(this);"></a>
	十二月庚申，月與太白同入羽林。
</p>
<p class="em2" id="p15"><a class="gg-link" href="#p15" onclick="return changeColor(this);"></a>
	六年正月，月掩氐西南星。
</p>
<p class="em2" id="p16"><a class="gg-link" href="#p16" onclick="return changeColor(this);"></a>
	六月甲辰，月掩北斗魁第四星。
</p>
<p class="em2" id="p17"><a class="gg-link" href="#p17" onclick="return changeColor(this);"></a>
	十月乙巳，月犯軒轅第四星。
</p>
<p class="em2" id="p18"><a class="gg-link" href="#p18" onclick="return changeColor(this);"></a>
	十一月辛巳，月犯熒惑。
</p>
<p class="em2" id="p19"><a class="gg-link" href="#p19" onclick="return changeColor(this);"></a>
	天賜元年二月甲辰，月掩歲星，在角。占曰「天下兵起」。三年四月，蠕蠕寇邊，夜召兵將，旦，賊走乃罷。
</p>
<p class="em2" id="p20"><a class="gg-link" href="#p20" onclick="return changeColor(this);"></a>
	四月甲午，月掩軒轅第四星。占曰「女主惡之」。六年七月，夫人劉氏薨，後諡宣穆皇后。
</p>
<p class="em2" id="p21"><a class="gg-link" href="#p21" onclick="return changeColor(this);"></a>
	五月壬申，月掩斗魁第二星。
</p>
<p class="em2" id="p22"><a class="gg-link" href="#p22" onclick="return changeColor(this);"></a>
	二年三月壬辰，月掩左執法。丁酉，月掩心前星。
</p>
<p class="em2" id="p23"><a class="gg-link" href="#p23" onclick="return changeColor(this);"></a>
	四月己卯，月犯鎮星，在東壁。占曰「貴人死」。四年五月，常山王遵有罪，賜死。
</p>
<p class="em2" id="p24"><a class="gg-link" href="#p24" onclick="return changeColor(this);"></a>
	七月己未，月掩鎮星。
</p>
<p class="em2" id="p25"><a class="gg-link" href="#p25" onclick="return changeColor(this);"></a>
	八月丁巳，月犯斗第一星。占曰「大臣憂」。三年七月，太尉穆崇薨。
</p>
<p class="em2" id="p26"><a class="gg-link" href="#p26" onclick="return changeColor(this);"></a>
	十月丁巳，月掩鎮星，在營室。
</p>
<p class="em2" id="p27"><a class="gg-link" href="#p27" onclick="return changeColor(this);"></a>
	三年二月己丑，月犯心後星。
</p>
<p class="em2" id="p28"><a class="gg-link" href="#p28" onclick="return changeColor(this);"></a>
	四月癸丑，月犯太微西上將。己未，月犯房南第二星。占曰「將相有憂」。四年五月，誅定陵公和跋。
</p>
<p class="em2" id="p29"><a class="gg-link" href="#p29" onclick="return changeColor(this);"></a>
	五月癸未，月犯左角。占曰「左將軍死」。六年三月，左將軍、曲陽侯元素延死。
</p>
<p class="em2" id="p30"><a class="gg-link" href="#p30" onclick="return changeColor(this);"></a>
	十二月丙午，月掩太白，在危。
</p>
<p class="em2" id="p31"><a class="gg-link" href="#p31" onclick="return changeColor(this);"></a>
	四年二月庚申，月掩心後星。
</p>
<p class="em2" id="p32"><a class="gg-link" href="#p32" onclick="return changeColor(this);"></a>
	五年五月丁未，月掩斗第二星。占曰「大人憂」。六年十月戊辰，太祖崩。
</p>
<p class="em2" id="p33"><a class="gg-link" href="#p33" onclick="return changeColor(this);"></a>
	太宗永興元年二月甲子，月犯昴。占曰「胡不安，天子破匈奴」。二年五月，太宗討蠕蠕社崙，社崙遁走。
</p>
<p class="em2" id="p34"><a class="gg-link" href="#p34" onclick="return changeColor(this);"></a>
	九月壬寅，月犯昴。
</p>
<p class="em2" id="p35"><a class="gg-link" href="#p35" onclick="return changeColor(this);"></a>
	閏月丁酉，月犯昴。
</p>
<p class="em2" id="p36"><a class="gg-link" href="#p36" onclick="return changeColor(this);"></a>
	二年三月丁卯，月掩房南第二星，又掩斗第五星。
</p>
<p class="em2" id="p37"><a class="gg-link" href="#p37" onclick="return changeColor(this);"></a>
	五月甲子，月掩斗第五星。己亥，月掩昴。
</p>
<p class="em2" id="p38"><a class="gg-link" href="#p38" onclick="return changeColor(this);"></a>
	六月己丑，月犯房南第二星。
</p>
<p class="em2" id="p39"><a class="gg-link" href="#p39" onclick="return changeColor(this);"></a>
	七月乙亥，月犯輿鬼。
</p>
<p class="em2" id="p40"><a class="gg-link" href="#p40" onclick="return changeColor(this);"></a>
	八月甲申，月犯心前星。
</p>
<p class="em2" id="p41"><a class="gg-link" href="#p41" onclick="return changeColor(this);"></a>
	三年六月庚子，月犯歲星，在畢。占曰「有邊兵」。五年四月，上黨民勞聰、士臻群聚爲盜，殺太守令長，相率外奔。
</p>
<p class="em2" id="p42"><a class="gg-link" href="#p42" onclick="return changeColor(this);"></a>
	八月乙未，月犯歲星，在參。
</p>
<p class="em2" id="p43"><a class="gg-link" href="#p43" onclick="return changeColor(this);"></a>
	四年春正月壬戌，月行畢，蝕歲星。癸亥，月掩房北第二星。
</p>
<p class="em2" id="p44"><a class="gg-link" href="#p44" onclick="return changeColor(this);"></a>
	閏月庚申，月行昴，犯熒惑。
</p>
<p class="em2" id="p45"><a class="gg-link" href="#p45" onclick="return changeColor(this);"></a>
	七月，月蝕熒惑。
</p>
<p class="em2" id="p46"><a class="gg-link" href="#p46" onclick="return changeColor(this);"></a>
	八月戊申，月犯泣星。
</p>
<p class="em2" id="p47"><a class="gg-link" href="#p47" onclick="return changeColor(this);"></a>
	十月辛亥，月掩天關。占曰「有兵」。五年六月，濩澤民劉逸，自號征東將軍、三巴王，署置官屬，攻逼建興郡，元城侯元屈等討平之。
</p>
<p class="em2" id="p48"><a class="gg-link" href="#p48" onclick="return changeColor(this);"></a>
	五年三月戊辰，月行參，犯太白。
</p>
<p class="em2" id="p49"><a class="gg-link" href="#p49" onclick="return changeColor(this);"></a>
	四月癸卯，月暈翼、軫、角。
</p>
<p class="em2" id="p50"><a class="gg-link" href="#p50" onclick="return changeColor(this);"></a>
	七月庚午，月掩鉤鈐。占曰「喉舌臣憂」。五年三月，散騎常侍王洛兒卒。
</p>
<p class="em2" id="p51"><a class="gg-link" href="#p51" onclick="return changeColor(this);"></a>
	八月庚申，月犯太白。占曰「憂兵」。神瑞元年二月，赫連屈丐入寇河東，殺掠吏民，三城護軍張昌等要擊走之。
</p>
<p class="em2" id="p52"><a class="gg-link" href="#p52" onclick="return changeColor(this);"></a>
	九月己丑，月犯左角。占曰「天下有兵」。神瑞元年十二月，蠕蠕犯塞。
</p>
<p class="em2" id="p53"><a class="gg-link" href="#p53" onclick="return changeColor(this);"></a>
	十月乙巳，月犯畢。占曰「貴人有死者」。泰常元年三月，長樂王處文薨。
</p>
<p class="em2" id="p54"><a class="gg-link" href="#p54" onclick="return changeColor(this);"></a>
	十一月丙戌，月蝕房第一星。
</p>
<p class="em2" id="p55"><a class="gg-link" href="#p55" onclick="return changeColor(this);"></a>
	十二月甲辰，月三暈東井。
</p>
<p class="em2" id="p56"><a class="gg-link" href="#p56" onclick="return changeColor(this);"></a>
	神瑞元年正月丁卯，月犯畢。占曰「貴人有死者」。泰常元年四月庚申，河間王脩薨。
</p>
<p class="em2" id="p57"><a class="gg-link" href="#p57" onclick="return changeColor(this);"></a>
	二月戊申，月蝕房第一星。
</p>
<p class="em2" id="p58"><a class="gg-link" href="#p58" onclick="return changeColor(this);"></a>
	三月壬申，月蝕左角。
</p>
<p class="em2" id="p59"><a class="gg-link" href="#p59" onclick="return changeColor(this);"></a>
	五月壬寅，月犯牽牛南星。
</p>
<p class="em2" id="p60"><a class="gg-link" href="#p60" onclick="return changeColor(this);"></a>
	六月丙申，月掩氐。
</p>
<p class="em2" id="p61"><a class="gg-link" href="#p61" onclick="return changeColor(this);"></a>
	七月庚辰，月犯天關。
</p>
<p class="em2" id="p62"><a class="gg-link" href="#p62" onclick="return changeColor(this);"></a>
	八月丁酉，月蝕牽牛中大星。己酉，月犯西咸。占曰「有陰謀」。神瑞二年三月，河西飢胡屯聚上黨，推白亞栗斯爲盟主，號大單于，稱建平元年。四月，詔將軍公孫表等五將討之。
</p>
<p class="em2" id="p63"><a class="gg-link" href="#p63" onclick="return changeColor(this);"></a>
	二年三月丁巳，月入畢。占曰「天下兵起」。泰常元年三月，常山民霍季自言名載圖讖，持一黑石，以爲天賜玉印，誑惑聚黨，入山爲盜，州郡捕斬之。
</p>
<p class="em2" id="p64"><a class="gg-link" href="#p64" onclick="return changeColor(this);"></a>
	四月己卯，月犯畢陽星。
</p>
<p class="em2" id="p65"><a class="gg-link" href="#p65" onclick="return changeColor(this);"></a>
	七月辛丑，月犯畢。占曰「貴人有死者」。泰常元年十二月，南陽王良薨。
</p>
<p class="em2" id="p66"><a class="gg-link" href="#p66" onclick="return changeColor(this);"></a>
	八月壬子，月犯氐。
</p>
<p class="em2" id="p67"><a class="gg-link" href="#p67" onclick="return changeColor(this);"></a>
	十月甲子，月暈畢。
</p>
<p class="em2" id="p68"><a class="gg-link" href="#p68" onclick="return changeColor(this);"></a>
	十一月，月暈軒轅。戊午，月犯畢陽星。
</p>
<p class="em2" id="p69"><a class="gg-link" href="#p69" onclick="return changeColor(this);"></a>
	泰常元年五月甲申，月犯歲星，在角。
</p>
<p class="em2" id="p70"><a class="gg-link" href="#p70" onclick="return changeColor(this);"></a>
	六月己巳，月犯畢。占曰「貴人死」。二年十月，豫章王夔薨。
</p>
<p class="em2" id="p71"><a class="gg-link" href="#p71" onclick="return changeColor(this);"></a>
	七月，月犯牛。
</p>
<p class="em2" id="p72"><a class="gg-link" href="#p72" onclick="return changeColor(this);"></a>
	十月丙戌，月入畢。占曰「有邊兵」。二年二月，司馬德宗譙王司馬文思自江東遣使詣闕上書，<span class="jiaozhusup">按此「二年」承上文是泰常二年（四一七）。據卷三七司馬休之傳，休之於「神瑞中」（四一四－四一六）已出奔襄陽，隨即與其子文思出奔後秦姚興。宋書卷二武帝紀中，劉裕攻司馬休之，休之自江陵奔襄陽在義熙十一年（四一五）三月，奔姚興在四月，豈有於泰常二年其子文思尚在「江東」之理。這裏當是誤以神瑞二年爲泰常二年。</span>請軍討劉裕，太宗詔司徒長孫嵩率諸將邀擊之。
</p>
<p class="em2" id="p73"><a class="gg-link" href="#p73" onclick="return changeColor(this);"></a>
	二年五月丙子，月犯軒轅。
</p>
<p class="em2" id="p74"><a class="gg-link" href="#p74" onclick="return changeColor(this);"></a>
	八月己酉，月犯牽牛。占曰「其地有憂」。三年，司馬德宗死。丁卯，月犯太微。
</p>
<p class="em2" id="p75"><a class="gg-link" href="#p75" onclick="return changeColor(this);"></a>
	十一月癸未，月犯東井南轅西頭第一星。占曰「諸侯貴人死」，一曰「有水」。三年八月，雁門、河內大雨水，復其租稅。五年三月，南陽王意文薨。
</p>
<p class="em2" id="p76"><a class="gg-link" href="#p76" onclick="return changeColor(this);"></a>
	三年正月戊申，月犯輿鬼、積尸。己酉，月犯軒轅、爟星。<span class="jiaozhusup">諸本「三年」作「二年」。按前已記二年，不應重出。天象志三泰常三年條稱「是歲正月己酉，月犯軒轅」。知「二」字乃「三」之訛，今據改。</span>占曰「女主有憂」。五年六月丁卯，貴嬪杜氏薨，後諡密皇后。
</p>
<p class="em2" id="p77"><a class="gg-link" href="#p77" onclick="return changeColor(this);"></a>
	四月壬申，月犯鎮星，在張。
</p>
<p class="em2" id="p78"><a class="gg-link" href="#p78" onclick="return changeColor(this);"></a>
	五月癸亥，月犯太白於東井。
</p>
<p class="em2" id="p79"><a class="gg-link" href="#p79" onclick="return changeColor(this);"></a>
	七月丁巳，月犯東井。
</p>
<p class="em2" id="p80"><a class="gg-link" href="#p80" onclick="return changeColor(this);"></a>
	九月丙寅，月犯熒惑，在張、翼。
</p>
<p class="em2" id="p81"><a class="gg-link" href="#p81" onclick="return changeColor(this);"></a>
	十一月庚申，月犯太白，在斗。
</p>
<p class="em2" id="p82"><a class="gg-link" href="#p82" onclick="return changeColor(this);"></a>
	十二月庚辰，月犯熒惑於太微。
</p>
<p class="em2" id="p83"><a class="gg-link" href="#p83" onclick="return changeColor(this);"></a>
	四年正月丙午，月犯太微。
</p>
<p class="em2" id="p84"><a class="gg-link" href="#p84" onclick="return changeColor(this);"></a>
	三月壬寅，月犯太微。
</p>
<p class="em2" id="p85"><a class="gg-link" href="#p85" onclick="return changeColor(this);"></a>
	五月丙申，月犯太微。占曰「人君憂」。八年十一月，太宗崩。
</p>
<p class="em2" id="p86"><a class="gg-link" href="#p86" onclick="return changeColor(this);"></a>
	十二月丁巳，月犯太白，入羽林。
</p>
<p class="em2" id="p87"><a class="gg-link" href="#p87" onclick="return changeColor(this);"></a>
	五年十一月辛亥，月蝕熒惑，在亢。占曰「韓鄭地大敗」。八年九月，劉義符潁川太守李元德竊入許昌，太宗詔交趾侯周幾擊之，元德遁走。
</p>
<p class="em2" id="p88"><a class="gg-link" href="#p88" onclick="return changeColor(this);"></a>
	六年二月己亥，月蝕南斗杓星。
</p>
<p class="em2" id="p89"><a class="gg-link" href="#p89" onclick="return changeColor(this);"></a>
	五月丙辰，月暈，在角亢。
</p>
<p class="em2" id="p90"><a class="gg-link" href="#p90" onclick="return changeColor(this);"></a>
	七年正月丁卯，月犯南斗。占曰「大臣憂」。三月，河南王曜薨。
</p>
<p class="em2" id="p91"><a class="gg-link" href="#p91" onclick="return changeColor(this);"></a>
	三月壬戌，月犯南斗。
</p>
<p class="em2" id="p92"><a class="gg-link" href="#p92" onclick="return changeColor(this);"></a>
	五月丙午，月犯軒轅。
</p>
<p class="em2" id="p93"><a class="gg-link" href="#p93" onclick="return changeColor(this);"></a>
	六月辛巳，月犯房。占曰「將相有憂」。八年六月己亥，太尉、宜都公穆觀薨。
</p>
<p class="em2" id="p94"><a class="gg-link" href="#p94" onclick="return changeColor(this);"></a>
	世祖始光元年正月壬午，月犯心中央大星。
</p>
<p class="em2" id="p95"><a class="gg-link" href="#p95" onclick="return changeColor(this);"></a>
	二年三月丙子，月犯熒惑，在虛。
</p>
<p class="em2" id="p96"><a class="gg-link" href="#p96" onclick="return changeColor(this);"></a>
	十二月丁酉，月犯軒轅。
</p>
<p class="em2" id="p97"><a class="gg-link" href="#p97" onclick="return changeColor(this);"></a>
	神䴥三年夏四月壬戌，月犯軒轅。
</p>
<p class="em2" id="p98"><a class="gg-link" href="#p98" onclick="return changeColor(this);"></a>
	六月，月犯歲星。
</p>
<p class="em2" id="p99"><a class="gg-link" href="#p99" onclick="return changeColor(this);"></a>
	四年十月丙辰，月掩天關。占曰「有兵」。延和元年七月，世祖討馮文通於和龍。
</p>
<p class="em2" id="p100"><a class="gg-link" href="#p100" onclick="return changeColor(this);"></a>
	十二月，月犯房、鉤鈐。
</p>
<p class="em2" id="p101"><a class="gg-link" href="#p101" onclick="return changeColor(this);"></a>
	延和元年三月，月犯軒轅。
</p>
<p class="em2" id="p102"><a class="gg-link" href="#p102" onclick="return changeColor(this);"></a>
	四月，月犯左角。占曰「天下有兵」。二年二月，征西將軍金崖與安定鎮將延普及涇州刺史狄子玉爭權，<span class="jiaozhusup">諸本「爭」作「爲」。殿本考證據卷四上世祖紀上延和二年二月庚午記此事，以爲「此『爲』字乃『爭』字之訛」。按志三也作「爭」，今據改。</span>舉兵攻普，不克，退保胡空谷，驅掠平民，據險自固。世祖詔平西將軍、安定鎮將陸俟討獲之。
</p>
<p class="em2" id="p103"><a class="gg-link" href="#p103" onclick="return changeColor(this);"></a>
	五月，月犯軒轅，掩南斗第六星。
</p>
<p class="em2" id="p104"><a class="gg-link" href="#p104" onclick="return changeColor(this);"></a>
	七月丙午，月蝕左角。
</p>
<p class="em2" id="p105"><a class="gg-link" href="#p105" onclick="return changeColor(this);"></a>
	三年二月庚午，月犯畢口而出，月暈昴、五車及參。占曰「貴人死」。五月甲子，陰平王求薨。
</p>
<p class="em2" id="p106"><a class="gg-link" href="#p106" onclick="return changeColor(this);"></a>
	閏月己丑，月入東井，犯太白。占曰「憂兵」。七月辛巳，世祖行幸隰城，命諸軍討山胡白龍于西河，克之。
</p>
<p class="em2" id="p107"><a class="gg-link" href="#p107" onclick="return changeColor(this);"></a>
	太延元年五月壬子，月犯右執法。占曰「執法有憂」。十月，尚書左僕射安原謀反，伏誅。
</p>
<p class="em2" id="p108"><a class="gg-link" href="#p108" onclick="return changeColor(this);"></a>
	十月丙午，月犯右執法。
</p>
<p class="em2" id="p109"><a class="gg-link" href="#p109" onclick="return changeColor(this);"></a>
	二年正月庚午，月犯熒惑。占曰「貴人死」。三年正月癸未，征東大將軍、中山王纂薨。
</p>
<p class="em2" id="p110"><a class="gg-link" href="#p110" onclick="return changeColor(this);"></a>
	二月，月犯太微東蕃第一星。
</p>
<p class="em2" id="p111"><a class="gg-link" href="#p111" onclick="return changeColor(this);"></a>
	三月癸亥，月犯太微右執法，又犯上相。占曰「將相有免者」。真君二年三月庚戌，新興王俊、略陽王羯兒有罪，並黜爲公。
</p>
<p class="em2" id="p112"><a class="gg-link" href="#p112" onclick="return changeColor(this);"></a>
	三年正月，月犯東井。占曰「將相死」。戊子，太尉、北平王長孫嵩薨；乙巳，鎮南大將軍、丹陽王叔孫建薨。
</p>
<p class="em2" id="p113"><a class="gg-link" href="#p113" onclick="return changeColor(this);"></a>
	九月丙申，月暈太微。
</p>
<p class="em2" id="p114"><a class="gg-link" href="#p114" onclick="return changeColor(this);"></a>
	十一月戊戌，月掩太白。
</p>
<p class="em2" id="p115"><a class="gg-link" href="#p115" onclick="return changeColor(this);"></a>
	四年四月己卯，月犯氐。
</p>
<p class="em2" id="p116"><a class="gg-link" href="#p116" onclick="return changeColor(this);"></a>
	十一月丁未，月犯東井。占曰「將軍死」。真君二年九月戊戌，撫軍大將軍、永昌王健薨。
</p>
<p class="em2" id="p117"><a class="gg-link" href="#p117" onclick="return changeColor(this);"></a>
	五年六月甲午朔，月見西方。
</p>
<p class="em2" id="p118"><a class="gg-link" href="#p118" onclick="return changeColor(this);"></a>
	七月，月掩鎮星。
</p>
<p class="em2" id="p119"><a class="gg-link" href="#p119" onclick="return changeColor(this);"></a>
	真君元年十二月，月犯太微。
</p>
<p class="em2" id="p120"><a class="gg-link" href="#p120" onclick="return changeColor(this);"></a>
	二年六月壬子朔，月見西方。
</p>
<p class="em2" id="p121"><a class="gg-link" href="#p121" onclick="return changeColor(this);"></a>
	三年三月癸未，月犯太白。占曰「憂兵」。四年正月，征西將軍皮豹子等大破劉義隆將於樂鄉，擒其將王奐之、王長卿等。
</p>
<p class="em2" id="p122"><a class="gg-link" href="#p122" onclick="return changeColor(this);"></a>
	五年五月甲辰，月犯心後星。
</p>
<p class="em2" id="p123"><a class="gg-link" href="#p123" onclick="return changeColor(this);"></a>
	六年四月，月犯心。占曰「有亡國」。是月，征西大將軍、高涼王那討吐谷渾慕利延於陰平。軍到曼頭城，慕利延驅其部落西渡流沙，那急追之，故西秦王慕璝世子被囊逆軍距戰，那擊破之。慕利延遂西入于闐。
</p>
<p class="em2" id="p124"><a class="gg-link" href="#p124" onclick="return changeColor(this);"></a>
	七年八月癸卯，月犯熒惑，又犯軒轅。
</p>
<p class="em2" id="p125"><a class="gg-link" href="#p125" onclick="return changeColor(this);"></a>
	十一月，月犯軒轅。
</p>
<p class="em2" id="p126"><a class="gg-link" href="#p126" onclick="return changeColor(this);"></a>
	八年正月庚午，月犯心大星。
</p>
<p class="em2" id="p127"><a class="gg-link" href="#p127" onclick="return changeColor(this);"></a>
	九年正月，月犯歲星。
</p>
<p class="em2" id="p128"><a class="gg-link" href="#p128" onclick="return changeColor(this);"></a>
	十一年正月甲子，月入羽林。
</p>
<p class="em2" id="p129"><a class="gg-link" href="#p129" onclick="return changeColor(this);"></a>
	正平元年正月，月入羽林。
</p>
<p class="em2" id="p130"><a class="gg-link" href="#p130" onclick="return changeColor(this);"></a>
	高宗太安四年正月己未，月入太微，犯西蕃。
</p>
<p class="em2" id="p131"><a class="gg-link" href="#p131" onclick="return changeColor(this);"></a>
	三月，月犯五諸侯。
</p>
<p class="em2" id="p132"><a class="gg-link" href="#p132" onclick="return changeColor(this);"></a>
	六月癸酉朔，月生西方。
</p>
<p class="em2" id="p133"><a class="gg-link" href="#p133" onclick="return changeColor(this);"></a>
	八月，月入南斗。
</p>
<p class="em2" id="p134"><a class="gg-link" href="#p134" onclick="return changeColor(this);"></a>
	九月，月犯軒轅。
</p>
<p class="em2" id="p135"><a class="gg-link" href="#p135" onclick="return changeColor(this);"></a>
	十二月，月犯氐。
</p>
<p class="em2" id="p136"><a class="gg-link" href="#p136" onclick="return changeColor(this);"></a>
	五年正月，月掩軒轅，又掩氐東南星。
</p>
<p class="em2" id="p137"><a class="gg-link" href="#p137" onclick="return changeColor(this);"></a>
	六月，月犯心前星。
</p>
<p class="em2" id="p138"><a class="gg-link" href="#p138" onclick="return changeColor(this);"></a>
	十二月，月犯左執法。占曰「大臣有憂」。和平二年四月，侍中、征東大將軍、河東王閭毗薨。
</p>
<p class="em2" id="p139"><a class="gg-link" href="#p139" onclick="return changeColor(this);"></a>
	和平元年正月丁未，月入南斗。
</p>
<p class="em2" id="p140"><a class="gg-link" href="#p140" onclick="return changeColor(this);"></a>
	三月，月掩軒轅。占曰「女主惡之」。四月，保皇太后常氏崩。
</p>
<p class="em2" id="p141"><a class="gg-link" href="#p141" onclick="return changeColor(this);"></a>
	六月戊子，月犯心前星。
</p>
<p class="em2" id="p142"><a class="gg-link" href="#p142" onclick="return changeColor(this);"></a>
	十一月壬辰，月犯右執法。
</p>
<p class="em2" id="p143"><a class="gg-link" href="#p143" onclick="return changeColor(this);"></a>
	二年正月，月犯心後星。
</p>
<p class="em2" id="p144"><a class="gg-link" href="#p144" onclick="return changeColor(this);"></a>
	九月，月犯心大星。
</p>
<p class="em2" id="p145"><a class="gg-link" href="#p145" onclick="return changeColor(this);"></a>
	三年三月壬寅，月犯心後星。
</p>
<p class="em2" id="p146"><a class="gg-link" href="#p146" onclick="return changeColor(this);"></a>
	八月，月犯哭星。
</p>
<p class="em2" id="p147"><a class="gg-link" href="#p147" onclick="return changeColor(this);"></a>
	四年四月，月掩軒轅、女御星。
</p>
<p class="em2" id="p148"><a class="gg-link" href="#p148" onclick="return changeColor(this);"></a>
	五年二月甲申，月入南斗魁中，犯第三星。
</p>
<p class="em2" id="p149"><a class="gg-link" href="#p149" onclick="return changeColor(this);"></a>
	三月庚子，月入輿鬼、積尸。
</p>
<p class="em2" id="p150"><a class="gg-link" href="#p150" onclick="return changeColor(this);"></a>
	六年七月，月犯心前星。
</p>
<p class="em2" id="p151"><a class="gg-link" href="#p151" onclick="return changeColor(this);"></a>
	九月，月犯軒轅右角。
</p>
<p class="em2" id="p152"><a class="gg-link" href="#p152" onclick="return changeColor(this);"></a>
	顯祖天安元年六月甲辰，月犯東井。
</p>
<p class="em2" id="p153"><a class="gg-link" href="#p153" onclick="return changeColor(this);"></a>
	十月癸巳，月掩東井。
</p>
<p class="em2" id="p154"><a class="gg-link" href="#p154" onclick="return changeColor(this);"></a>
	皇興元年正月丙辰，月犯東井北轅東頭第三星。
</p>
<p class="em2" id="p155"><a class="gg-link" href="#p155" onclick="return changeColor(this);"></a>
	八月辛酉，月蝕東井南轅第二星。占曰「有將死」。三年正月，司空、平昌公和其奴薨。
</p>
<p class="em2" id="p156"><a class="gg-link" href="#p156" onclick="return changeColor(this);"></a>
	十月癸巳，月在參蝕。
</p>
<p class="em2" id="p157"><a class="gg-link" href="#p157" onclick="return changeColor(this);"></a>
	二年四月丙辰，月犯牽牛中星。
</p>
<p class="em2" id="p158"><a class="gg-link" href="#p158" onclick="return changeColor(this);"></a>
	三年十二月乙酉，月犯氐。
</p>
<p class="em2" id="p159"><a class="gg-link" href="#p159" onclick="return changeColor(this);"></a>
	五年七月辛巳，月犯東井。
</p>
<p class="em2" id="p160"><a class="gg-link" href="#p160" onclick="return changeColor(this);"></a>
	高祖延興元年十月庚子，月入畢口。占曰「有赦」。二年正月乙卯，曲赦京師及河西，南至秦涇，西至枹罕，北至涼州及諸鎮。
</p>
<p class="em2" id="p161"><a class="gg-link" href="#p161" onclick="return changeColor(this);"></a>
	二年正月壬戌，月犯畢。占曰「天子用法」。九月辛巳，統萬鎮將、河間王閭虎皮坐貪殘賜死。<span class="jiaozhusup">按卷七上高祖紀上記閭虎皮之死在延興二年九月戊申。是年九月庚辰朔，辛巳是二日，戊申是二十八日。紀於此條前即記「辛巳，車駕還宮」。這裏當是誤以紀文前條的日干當閭虎皮「賜死」這天的日干。</span>
</p>
<p class="em2" id="p162"><a class="gg-link" href="#p162" onclick="return changeColor(this);"></a>
	閏月丙子，月犯東井。占曰「有水」。是年，以州鎮十一水旱，免民田租，開倉賑恤。庚子，月犯東井北轅。<span class="jiaozhusup">按延興二年閏六月壬子朔，無庚子，當有訛字。</span>
</p>
<p class="em2" id="p163"><a class="gg-link" href="#p163" onclick="return changeColor(this);"></a>
	三年八月己未，月犯太微。占曰「將相有免者，期不出三年」。承明元年二月，司空、東郡王陸定國坐事免官爵。
</p>
<p class="em2" id="p164"><a class="gg-link" href="#p164" onclick="return changeColor(this);"></a>
	十二月戊午，月蝕在七星，京師不見，統萬鎮以聞。
</p>
<p class="em2" id="p165"><a class="gg-link" href="#p165" onclick="return changeColor(this);"></a>
	四年正月己卯，月犯畢。占曰「貴人死」。五年十二月，城陽王長壽薨。
</p>
<p class="em2" id="p166"><a class="gg-link" href="#p166" onclick="return changeColor(this);"></a>
	二月癸丑，月犯軒轅。甲寅，月犯歲星。占曰「饑」。太和元年正月，雲中饑，詔開倉賑恤。
</p>
<p class="em2" id="p167"><a class="gg-link" href="#p167" onclick="return changeColor(this);"></a>
	九月乙卯，月犯右執法。占曰「大臣有憂」。承明元年六月，大司馬、大將軍、安成王萬安國坐矯詔殺部長奚買奴於苑中，<span class="jiaozhusup">按卷七上高祖紀上承明元年六月、卷二九奚斤傳附見買奴、卷三四萬安國傳（補）都作「神部長奚買奴」，這裏「部長」上當脫「神」字。</span>賜死。
</p>
<p class="em2" id="p168"><a class="gg-link" href="#p168" onclick="return changeColor(this);"></a>
	五年三月甲戌，月掩鎮星。
</p>
<p class="em2" id="p169"><a class="gg-link" href="#p169" onclick="return changeColor(this);"></a>
	八月乙亥，月掩畢。占曰「有邊兵」。太和元年正月，秦州略陽民王元壽聚眾五千餘家，自號爲衝天王。二月，詔秦益二州刺史武都公尉洛侯討破元壽，獲其妻子送京師。
</p>
<p class="em2" id="p170"><a class="gg-link" href="#p170" onclick="return changeColor(this);"></a>
	十一月癸卯，月入軒轅中，蝕第三星。
</p>
<p class="em2" id="p171"><a class="gg-link" href="#p171" onclick="return changeColor(this);"></a>
	承明元年四月甲戌，月蝕尾。
</p>
<p class="em2" id="p172"><a class="gg-link" href="#p172" onclick="return changeColor(this);"></a>
	太和元年二月壬戌，月在井，暈參、南北河、五車二星、三柱、熒惑。
</p>
<p class="em2" id="p173"><a class="gg-link" href="#p173" onclick="return changeColor(this);"></a>
	三月甲午，月犯太微。
</p>
<p class="em2" id="p174"><a class="gg-link" href="#p174" onclick="return changeColor(this);"></a>
	戊辰，月蝕尾，下入濁氣不見。
</p>
<p class="em2" id="p175"><a class="gg-link" href="#p175" onclick="return changeColor(this);"></a>
	五月丁亥，月犯軒轅大星。丙午，月入太微。
</p>
<p class="em2" id="p176"><a class="gg-link" href="#p176" onclick="return changeColor(this);"></a>
	八月庚申，月入南斗，犯第三星。戊寅，月入太微，犯屏南星。
</p>
<p class="em2" id="p177"><a class="gg-link" href="#p177" onclick="return changeColor(this);"></a>
	十月乙丑，月蝕昴，京師不見，雍州以聞。占曰「貴臣誅」。是月，誅徐州刺史李訢。
</p>
<p class="em2" id="p178"><a class="gg-link" href="#p178" onclick="return changeColor(this);"></a>
	十二月癸卯，月犯南斗。
</p>
<p class="em2" id="p179"><a class="gg-link" href="#p179" onclick="return changeColor(this);"></a>
	二年六月庚辰，月犯太微東蕃南頭第一星，京師不見，定州以聞。甲申，月犯房，又犯太微。
</p>
<p class="em2" id="p180"><a class="gg-link" href="#p180" onclick="return changeColor(this);"></a>
	八月壬午，月入南斗。占曰「大臣誅」。十二月，誅南郡王李惠。
</p>
<p class="em2" id="p181"><a class="gg-link" href="#p181" onclick="return changeColor(this);"></a>
	九月庚申，陰雲開合，月在昴蝕。
</p>
<p class="em2" id="p182"><a class="gg-link" href="#p182" onclick="return changeColor(this);"></a>
	十月戊戌，月入南斗口中。占曰「大臣誅」。三年四月，雍州刺史、宜都王目辰有罪賜死。
</p>
<p class="em2" id="p183"><a class="gg-link" href="#p183" onclick="return changeColor(this);"></a>
	十一月甲子，月犯鎮星。
</p>
<p class="em2" id="p184"><a class="gg-link" href="#p184" onclick="return changeColor(this);"></a>
	十二月戊戌，月入南斗口中。
</p>
<p class="em2" id="p185"><a class="gg-link" href="#p185" onclick="return changeColor(this);"></a>
	三年正月壬子，月暈觜、參兩肩、五車五星、畢、東井。占曰「有赦」。十月，大赦天下。
</p>
<p class="em2" id="p186"><a class="gg-link" href="#p186" onclick="return changeColor(this);"></a>
	二月庚寅，月犯心。
</p>
<p class="em2" id="p187"><a class="gg-link" href="#p187" onclick="return changeColor(this);"></a>
	三月庚戌，月入南斗口中。占曰「大臣誅」。九月，定州刺史、安樂王長樂有罪，徵詣京師，賜死。乙卯，月入南斗口中。
</p>
<p class="em2" id="p188"><a class="gg-link" href="#p188" onclick="return changeColor(this);"></a>
	七月癸未，月犯心。<span class="jiaozhusup">志三在太和三年七月丁未。按志三記月變大抵即採自志二。是年七月辛丑朔，丁未是七日，無癸未。這裏「癸未」當是「丁未」之訛。</span>
</p>
<p class="em2" id="p189"><a class="gg-link" href="#p189" onclick="return changeColor(this);"></a>
	十月，月犯心。
</p>
<p class="em2" id="p190"><a class="gg-link" href="#p190" onclick="return changeColor(this);"></a>
	十二月丙戌，月犯太微左執法。占曰「大臣有憂」。四年正月，襄城王韓頹有罪，削爵徙邊。
</p>
<p class="em2" id="p191"><a class="gg-link" href="#p191" onclick="return changeColor(this);"></a>
	四年正月丁未，月在畢，暈參兩肩、五車、東井。丁巳，月犯心。占曰「人伐其主」。五年二月，沙門法秀謀反，伏誅。戊午，月又犯心。
</p>
<p class="em2" id="p192"><a class="gg-link" href="#p192" onclick="return changeColor(this);"></a>
	二月己卯，月犯軒轅北第二星。辛巳，月犯太微左執法。占曰「大臣有憂」。閏月，頓丘王李鍾葵有罪賜死。壬午，月蝕。乙酉，月掩熒惑。
</p>
<p class="em2" id="p193"><a class="gg-link" href="#p193" onclick="return changeColor(this);"></a>
	五年二月癸卯，月犯太微西蕃南頭第一星。
</p>
<p class="em2" id="p194"><a class="gg-link" href="#p194" onclick="return changeColor(this);"></a>
	二月甲辰，月在翼，暈東南，不匝；須臾西北有偏白暈，侵五車二星、東井、北河、北河、<span class="jiaozhusup">殿本考證云：「兩『北河』字，其一必『南河』之訛也，或重出。」按志三太和五年條下注作「東井、軒轅、北河」，疑上「北河」字本當作「軒轅」，涉下「北河」而訛。</span>輿鬼、柳、北斗、紫微宮、攝提、翼星。戊戌，月犯心，京師不見，濟州以聞。
</p>
<p class="em2" id="p195"><a class="gg-link" href="#p195" onclick="return changeColor(this);"></a>
	七月戊寅，月犯昴。占曰「有白衣之會」。六年正月，任城王雲薨。<span class="jiaozhusup">按卷七上高祖紀上，雲死在五年四月，卷一九中雲本傳也說他死於太和五年。這裏記年月皆誤。</span>
</p>
<p class="em2" id="p196"><a class="gg-link" href="#p196" onclick="return changeColor(this);"></a>
	六年正月癸亥，月在畢，暈參兩肩、五車三星、胃、昴、畢，京師不見，營州以聞。己巳，月在張，犯軒轅大星。辛未，月蝕。
</p>
<p class="em2" id="p197"><a class="gg-link" href="#p197" onclick="return changeColor(this);"></a>
	五月戊申，月入南斗口中。戊寅，月犯昴。
</p>
<p class="em2" id="p198"><a class="gg-link" href="#p198" onclick="return changeColor(this);"></a>
	七月丁卯，月蝕。
</p>
<p class="em2" id="p199"><a class="gg-link" href="#p199" onclick="return changeColor(this);"></a>
	十一月辛亥朔，月寅見東方，京師不見，平州以聞。
</p>
<p class="em2" id="p200"><a class="gg-link" href="#p200" onclick="return changeColor(this);"></a>
	七年五月辛卯，月犯南斗。
</p>
<p class="em2" id="p201"><a class="gg-link" href="#p201" onclick="return changeColor(this);"></a>
	八年正月辛巳，月在畢，暈東井、歲星、觜、參兩肩、五車。
</p>
<p class="em2" id="p202"><a class="gg-link" href="#p202" onclick="return changeColor(this);"></a>
	三月己丑，月犯心。
</p>
<p class="em2" id="p203"><a class="gg-link" href="#p203" onclick="return changeColor(this);"></a>
	四月丁亥，月蝕斗。癸亥，月犯昴，相州以聞。占曰「有白衣之會」。十一年五月，南平王渾薨。
</p>
<p class="em2" id="p204"><a class="gg-link" href="#p204" onclick="return changeColor(this);"></a>
	五月丁亥，月在斗，蝕盡。占曰「饑」。十二月，詔以州鎮十五水旱民饑，遣使者循行，問所疾苦，開倉賑恤。
</p>
<p class="em2" id="p205"><a class="gg-link" href="#p205" onclick="return changeColor(this);"></a>
	九年正月丁丑，月在參，暈觜、參兩肩、東井、北河、五車三星。占曰「水」。是年，冀定數州水，民有賣男女者。戊申，月犯東井。占曰「貴人死」，一曰「有水」。十月，侍中、司徒、魏郡王陳建薨。是年，京師及州鎮十二水旱傷稼。
</p>
<p class="em2" id="p206"><a class="gg-link" href="#p206" onclick="return changeColor(this);"></a>
	四月丁未，月犯心。
</p>
<p class="em2" id="p207"><a class="gg-link" href="#p207" onclick="return changeColor(this);"></a>
	十一月戊寅，月蝕。
</p>
<p class="em2" id="p208"><a class="gg-link" href="#p208" onclick="return changeColor(this);"></a>
	十年十一月辛亥，月犯房。
</p>
<p class="em2" id="p209"><a class="gg-link" href="#p209" onclick="return changeColor(this);"></a>
	十一年正月丙午，月犯房鉤鈐。
</p>
<p class="em2" id="p210"><a class="gg-link" href="#p210" onclick="return changeColor(this);"></a>
	二月癸亥，月犯東井。
</p>
<p class="em2" id="p211"><a class="gg-link" href="#p211" onclick="return changeColor(this);"></a>
	三月丙申，月三暈太微。庚子，月蝕氐。占曰「糴貴」。是年，年穀不登，聽民出關就食，開倉賑恤。
</p>
<p class="em2" id="p212"><a class="gg-link" href="#p212" onclick="return changeColor(this);"></a>
	六月乙丑，月犯斗。丙寅，月犯建星。
</p>
<p class="em2" id="p213"><a class="gg-link" href="#p213" onclick="return changeColor(this);"></a>
	七月丁未，月入東井。
</p>
<p class="em2" id="p214"><a class="gg-link" href="#p214" onclick="return changeColor(this);"></a>
	八月己巳，月蝕胃。占曰「有兵」。是月，蠕蠕犯塞，遣平原王陸叡討之。
</p>
<p class="em2" id="p215"><a class="gg-link" href="#p215" onclick="return changeColor(this);"></a>
	九月戊戌，陰雲離合，月在胃蝕。
</p>
<p class="em2" id="p216"><a class="gg-link" href="#p216" onclick="return changeColor(this);"></a>
	十一月乙巳，月入氐。
</p>
<p class="em2" id="p217"><a class="gg-link" href="#p217" onclick="return changeColor(this);"></a>
	十二月戊午，月及熒惑合於東壁。甲子，月入東井，犯天關。
</p>
<p class="em2" id="p218"><a class="gg-link" href="#p218" onclick="return changeColor(this);"></a>
	十二年正月戊戌，月犯左角。
</p>
<p class="em2" id="p219"><a class="gg-link" href="#p219" onclick="return changeColor(this);"></a>
	二月壬戌，月暈太微。丁卯，月犯氐。
</p>
<p class="em2" id="p220"><a class="gg-link" href="#p220" onclick="return changeColor(this);"></a>
	四月癸丑，月犯東井。占曰「將死」。九月，司徒、淮南王他薨。壬戌，月犯氐，與歲星同在氐。癸亥，月犯房。
</p>
<p class="em2" id="p221"><a class="gg-link" href="#p221" onclick="return changeColor(this);"></a>
	六月丁巳，月入氐，犯歲星。
</p>
<p class="em2" id="p222"><a class="gg-link" href="#p222" onclick="return changeColor(this);"></a>
	七月乙酉，月犯房。庚寅，月犯牽牛。庚子，月犯畢。
</p>
<p class="em2" id="p223"><a class="gg-link" href="#p223" onclick="return changeColor(this);"></a>
	九月，月蝕盡。
</p>
<p class="em2" id="p224"><a class="gg-link" href="#p224" onclick="return changeColor(this);"></a>
	十一月己未，月犯東井。丙寅，月犯左角。占曰「天下有兵」。十三年正月，蕭賾遣眾寇邊，淮陽太守王僧雋擊走之。
</p>
<p class="em2" id="p225"><a class="gg-link" href="#p225" onclick="return changeColor(this);"></a>
	十二月甲申，月犯畢。乙未，月犯氐。丙申，月犯房。
</p>
<p class="em2" id="p226"><a class="gg-link" href="#p226" onclick="return changeColor(this);"></a>
	十三年正月甲寅，月入東井。壬戌，月掩牽牛。
</p>
<p class="em2" id="p227"><a class="gg-link" href="#p227" onclick="return changeColor(this);"></a>
	二月己丑，月在角，十五分蝕七。
</p>
<p class="em2" id="p228"><a class="gg-link" href="#p228" onclick="return changeColor(this);"></a>
	三月庚申，月犯歲星。
</p>
<p class="em2" id="p229"><a class="gg-link" href="#p229" onclick="return changeColor(this);"></a>
	四月丙戌，月犯房。
</p>
<p class="em2" id="p230"><a class="gg-link" href="#p230" onclick="return changeColor(this);"></a>
	六月乙酉，月掩牽牛。乙未，月犯畢。占曰「貴人死」。十二月，司空、河東王苟頹薨。
</p>
<p class="em2" id="p231"><a class="gg-link" href="#p231" onclick="return changeColor(this);"></a>
	七月丁未，月入氐。戊申，月犯楗閉。
</p>
<p class="em2" id="p232"><a class="gg-link" href="#p232" onclick="return changeColor(this);"></a>
	八月丙戌，天有微雲，月在未蝕。占曰「有兵」。十四年四月，地豆于頻犯塞，詔征西大將軍、陽平王頤擊走之。
</p>
<p class="em2" id="p233"><a class="gg-link" href="#p233" onclick="return changeColor(this);"></a>
	九月丁巳，月掩畢。庚申，月入東井。
</p>
<p class="em2" id="p234"><a class="gg-link" href="#p234" onclick="return changeColor(this);"></a>
	十月己卯，月掩熒惑，又掩畢。丁酉，月犯楗閉。
</p>
<p class="em2" id="p235"><a class="gg-link" href="#p235" onclick="return changeColor(this);"></a>
	十二月壬午，月入東井。
</p>
<p class="em2" id="p236"><a class="gg-link" href="#p236" onclick="return changeColor(this);"></a>
	十四年二月甲戌，月犯畢。
</p>
<p class="em2" id="p237"><a class="gg-link" href="#p237" onclick="return changeColor(this);"></a>
	六月甲戌，月犯亢。
</p>
<p class="em2" id="p238"><a class="gg-link" href="#p238" onclick="return changeColor(this);"></a>
	八月乙亥，月犯牽牛。辛卯，月犯軒轅。占曰「女主當之」。九月，文明皇太后馮氏崩。
</p>
<p class="em2" id="p239"><a class="gg-link" href="#p239" onclick="return changeColor(this);"></a>
	十月壬午，月入東井。戊子，月犯太微。
</p>
<p class="em2" id="p240"><a class="gg-link" href="#p240" onclick="return changeColor(this);"></a>
	十一月戊戌，月犯鎮星。乙卯，月犯太微右執法。
</p>
<p class="em2" id="p241"><a class="gg-link" href="#p241" onclick="return changeColor(this);"></a>
	十二月庚辰，月犯軒轅。癸未，月掩太微左執法。
</p>
<p class="em2" id="p242"><a class="gg-link" href="#p242" onclick="return changeColor(this);"></a>
	十五年正月己酉，月在張蝕。
</p>
<p class="em2" id="p243"><a class="gg-link" href="#p243" onclick="return changeColor(this);"></a>
	三月丙申，月掩畢。占曰「有邊兵」。十六年八月，詔陽平王頤、右僕射陸叡督十二將、七萬騎，北討蠕蠕。
</p>
<p class="em2" id="p244"><a class="gg-link" href="#p244" onclick="return changeColor(this);"></a>
	四月庚午，月犯軒轅。癸酉，月犯太微東蕃上將。占曰「貴人憂」。六月，濟陰王鬱以貪殘賜死。癸未，月犯歲星。
</p>
<p class="em2" id="p245"><a class="gg-link" href="#p245" onclick="return changeColor(this);"></a>
	五月庚子，月掩太微左執法。占曰「大臣憂」。十七年二月，南平王霄薨。丁未，月掩建星。
</p>
<p class="em2" id="p246"><a class="gg-link" href="#p246" onclick="return changeColor(this);"></a>
	七月乙未，月犯太微東蕃。辛丑，月掩建星。癸卯，月犯牽牛。
</p>
<p class="em2" id="p247"><a class="gg-link" href="#p247" onclick="return changeColor(this);"></a>
	九月乙丑，月犯牽牛。占曰「大臣有憂」。十七年，蕭賾死。<span class="jiazhu">【大臣疑當作吳越。】</span>癸未，月入太微，犯右執法。占曰「大臣憂」。十七年八月，三老、山陽郡開國公尉元薨。
</p>
<p class="em2" id="p248"><a class="gg-link" href="#p248" onclick="return changeColor(this);"></a>
	十月甲午，月犯鎮星。戊申，月犯軒轅。
</p>
<p class="em2" id="p249"><a class="gg-link" href="#p249" onclick="return changeColor(this);"></a>
	十一月乙巳，月犯畢。辛未，月入東井。
</p>
<p class="em2" id="p250"><a class="gg-link" href="#p250" onclick="return changeColor(this);"></a>
	十二月辛卯，月蝕，盡。
</p>
<p class="em2" id="p251"><a class="gg-link" href="#p251" onclick="return changeColor(this);"></a>
	十六年二月甲辰，月入氐。
</p>
<p class="em2" id="p252"><a class="gg-link" href="#p252" onclick="return changeColor(this);"></a>
	三月己卯，月入羽林。
</p>
<p class="em2" id="p253"><a class="gg-link" href="#p253" onclick="return changeColor(this);"></a>
	四月壬辰，月入太微。丙午，月入羽林。
</p>
<p class="em2" id="p254"><a class="gg-link" href="#p254" onclick="return changeColor(this);"></a>
	五月壬子，月掩南斗第六星。甲戌，月入羽林。
</p>
<p class="em2" id="p255"><a class="gg-link" href="#p255" onclick="return changeColor(this);"></a>
	六月戊子，月犯熒惑。占曰「貴人死」。十九年五月，廣川王諧薨。己丑，月入太微。丁酉，月掩建星。丁未，月入畢。占曰「有邊兵」。十九年正月，平南將軍王肅頻破蕭鸞軍於義陽，降者萬餘。
</p>
<p class="em2" id="p256"><a class="gg-link" href="#p256" onclick="return changeColor(this);"></a>
	七月甲戌，月入畢。丁丑，月犯軒轅。
</p>
<p class="em2" id="p257"><a class="gg-link" href="#p257" onclick="return changeColor(this);"></a>
	八月壬辰，月犯建星。壬寅，月犯畢。甲辰，月入東井。戊申，月犯軒轅。占曰「女主當之」。二十年七月，廢皇后馮氏。<span class="jiaozhusup">諸本「七月」作「十月」。按卷七下高祖紀下，事在是年七月。天象志四太和十八年條也在「七月」。這裏「十」字乃「七」之訛，今據改。</span>辛亥，月入太微，犯右執法。
</p>
<p class="em2" id="p258"><a class="gg-link" href="#p258" onclick="return changeColor(this);"></a>
	九月癸亥，月掩鎮星。
</p>
<p class="em2" id="p259"><a class="gg-link" href="#p259" onclick="return changeColor(this);"></a>
	十月辛卯，月入羽林。癸亥，月入東井。
</p>
<p class="em2" id="p260"><a class="gg-link" href="#p260" onclick="return changeColor(this);"></a>
	十一月甲子，月犯畢。壬申，月入太微。丁丑，月入氐。
</p>
<p class="em2" id="p261"><a class="gg-link" href="#p261" onclick="return changeColor(this);"></a>
	十二月丁酉，月在柳蝕。占曰「國有大事，兵起」。十七年八月己丑，車駕發京師南伐，步騎三十餘萬。
</p>
<p class="em2" id="p262"><a class="gg-link" href="#p262" onclick="return changeColor(this);"></a>
	十七年正月己丑，月犯軒轅。壬申，月犯氐。
</p>
<p class="em2" id="p263"><a class="gg-link" href="#p263" onclick="return changeColor(this);"></a>
	三月甲午，月入太微。壬寅，月掩南斗第六星。
</p>
<p class="em2" id="p264"><a class="gg-link" href="#p264" onclick="return changeColor(this);"></a>
	四月癸丑，月入太微。占曰「大臣死」。十九年二月辛酉，司徒馮誕薨。壬寅，月入羽林。
</p>
<p class="em2" id="p265"><a class="gg-link" href="#p265" onclick="return changeColor(this);"></a>
	五月甲子，月犯南斗第六星。乙丑，月掩建星。
</p>
<p class="em2" id="p266"><a class="gg-link" href="#p266" onclick="return changeColor(this);"></a>
	六月甲午，月在女蝕。占曰「旱」。二十年，以南北州郡旱，遣侍臣循察，開倉賑恤。
</p>
<p class="em2" id="p267"><a class="gg-link" href="#p267" onclick="return changeColor(this);"></a>
	七月壬子，月入太微。占曰「有反臣」。二十年二月，恒州刺史穆泰謀反，伏誅，多所連及。<span class="jiaozhusup">按卷七下高祖紀下，太和二十年十二月戊辰記「恒州刺史穆泰等在州謀反」。二十一年二月癸酉，記元宏「至平城」，穆泰等定罪實在此時。這裏「二十年」當作「二十一年」，脫「一」字。</span>丙辰，月入氐。癸未，月犯南斗第六星。庚申，月犯建星。
</p>
<p class="em2" id="p268"><a class="gg-link" href="#p268" onclick="return changeColor(this);"></a>
	八月庚寅，月犯哭星。辛卯，月入羽林。丁酉，月入畢。占曰「兵起」。十九年二月，車駕南伐鍾離。辛丑，月犯輿鬼。乙巳，月入太微，犯屏星。
</p>
<p class="em2" id="p269"><a class="gg-link" href="#p269" onclick="return changeColor(this);"></a>
	十月壬午，月犯建星。甲午，月入東井。
</p>
<p class="em2" id="p270"><a class="gg-link" href="#p270" onclick="return changeColor(this);"></a>
	十一月壬子，月犯哭星。辛酉，月犯東井前星。丁卯，月入太微。占曰「大臣死，有反臣」。二十一年四月，大將軍、宋王劉昶薨，廣州刺史薛法護南叛。<span class="jiaozhusup">諸本「二十一年」作「二十七年」。按太和止二十三年。卷七下高祖紀下、卷五九劉昶傳，昶死於二十一年。這裏「七」字爲「一」之訛，今改正。又薛法護降齊，據紀在二十年四月，與劉昶之死不在同年，疑「廣州刺史」上脫「二十年四月」五字。</span>壬申，月入氐。
</p>
<p class="em2" id="p271"><a class="gg-link" href="#p271" onclick="return changeColor(this);"></a>
	十二月辛巳，月入羽林。乙未，月入太微。己亥，月入氐。
</p>
<p class="em2" id="p272"><a class="gg-link" href="#p272" onclick="return changeColor(this);"></a>
	十八年二月甲午，月入氐。
</p>
<p class="em2" id="p273"><a class="gg-link" href="#p273" onclick="return changeColor(this);"></a>
	四月庚申，月在斗蝕。
</p>
<p class="em2" id="p274"><a class="gg-link" href="#p274" onclick="return changeColor(this);"></a>
	六月丁卯，月入東井。
</p>
<p class="em2" id="p275"><a class="gg-link" href="#p275" onclick="return changeColor(this);"></a>
	十九年三月己卯，月犯軒轅。占曰「女主當之」。二十一年十月，追廢貞皇后林氏爲庶人。
</p>
<p class="em2" id="p276"><a class="gg-link" href="#p276" onclick="return changeColor(this);"></a>
	二十年七月辛巳，月掩鎮星。
</p>
<p class="em2" id="p277"><a class="gg-link" href="#p277" onclick="return changeColor(this);"></a>
	十月丙午，月在畢蝕。
</p>
<p class="em2" id="p278"><a class="gg-link" href="#p278" onclick="return changeColor(this);"></a>
	二十一年三月丁酉，月犯屏星。
</p>
<p class="em2" id="p279"><a class="gg-link" href="#p279" onclick="return changeColor(this);"></a>
	四月庚午，月掩房星。
</p>
<p class="em2" id="p280"><a class="gg-link" href="#p280" onclick="return changeColor(this);"></a>
	六月丁卯，月掩斗魁。
</p>
<p class="em2" id="p281"><a class="gg-link" href="#p281" onclick="return changeColor(this);"></a>
	十二月乙亥，月掩心。
</p>
<p class="em2" id="p282"><a class="gg-link" href="#p282" onclick="return changeColor(this);"></a>
	二十二年正月丙申，月掩軒轅。占曰「女主當之」。二十三年，詔賜皇后馮氏死。
</p>
<p class="em2" id="p283"><a class="gg-link" href="#p283" onclick="return changeColor(this);"></a>
	二月乙丑，月與歲星、熒惑合於右掖門內。丁卯，月在角蝕。占曰「天子憂」。二十三年四月，高祖崩。
</p>
<p class="em2" id="p284"><a class="gg-link" href="#p284" onclick="return changeColor(this);"></a>
	七月乙酉，月掩心。
</p>
<p class="em2" id="p285"><a class="gg-link" href="#p285" onclick="return changeColor(this);"></a>
	九月庚申，月蝕昴。
</p>
<p class="em2" id="p286"><a class="gg-link" href="#p286" onclick="return changeColor(this);"></a>
	二十三年二月壬戌，月在軫蝕。
</p>
<p class="em2" id="p287"><a class="gg-link" href="#p287" onclick="return changeColor(this);"></a>
	六月癸未，月掩房南頭第二星。甲申，月掩箕北頭第一星。
</p>
<p class="em2" id="p288"><a class="gg-link" href="#p288" onclick="return changeColor(this);"></a>
	八月，月在壁，蝕子已上。
</p>
<p class="em2" id="p289"><a class="gg-link" href="#p289" onclick="return changeColor(this);"></a>
	十一月癸丑，月在畢，暈昴、觜、參、五車。
</p>
<p class="em2" id="p290"><a class="gg-link" href="#p290" onclick="return changeColor(this);"></a>
	十二月己卯，月掩昴。辛巳，月掩五車。
</p>
<p class="em2" id="p291"><a class="gg-link" href="#p291" onclick="return changeColor(this);"></a>
	世宗景明元年正月丙辰，月在翼蝕，十五分蝕三。
</p>
<p class="em2" id="p292"><a class="gg-link" href="#p292" onclick="return changeColor(this);"></a>
	十二月癸未，月暈太微，既而有白氣長一匹，廣二尺許，南至七星。俄而月復暈北斗大角。丁亥，月暈角、亢、房。
</p>
<p class="em2" id="p293"><a class="gg-link" href="#p293" onclick="return changeColor(this);"></a>
	二年正月甲辰，月暈井、觜、參兩肩、昴、五車。占曰「貴人死，大赦」。二月甲戌，大赦天下。五月壬子，廣陵王羽薨。
</p>
<p class="em2" id="p294"><a class="gg-link" href="#p294" onclick="return changeColor(this);"></a>
	二月丙子，月掩軒轅大星。占曰「女主憂」。正始四年十月，皇后于氏崩。癸未，月掩房南頭第二星。丙戌，月入南斗距星南三尺。占曰「吳越有憂」。十二月，蕭寶卷直後張齊玉殺寶卷。<span class="jiaozhusup">按卷八世宗紀景明二年十二月、卷九八蕭道成傳記此事作「張齊」，無「玉」字，南齊書卷七東昏侯紀、通鑑卷一四四．四五０七頁都作「張齊」。這裏當衍「玉」字。</span>
</p>
<p class="em2" id="p295"><a class="gg-link" href="#p295" onclick="return changeColor(this);"></a>
	五月丙午，月掩心第三星。戊申，月掩斗魁第三星。
</p>
<p class="em2" id="p296"><a class="gg-link" href="#p296" onclick="return changeColor(this);"></a>
	七月辛亥，月暈婁，內青外黃，轢昴、畢、天船、大陵、卷舌、奎、婁。
</p>
<p class="em2" id="p297"><a class="gg-link" href="#p297" onclick="return changeColor(this);"></a>
	三年正月甲寅，月入斗，去魁第二星四寸許。占曰「吳越有憂」。四月，蕭衍又廢其主寶融。
</p>
<p class="em2" id="p298"><a class="gg-link" href="#p298" onclick="return changeColor(this);"></a>
	四月癸酉，月乘房南頭第二星。己亥，月暈，在角、亢、氐、房、心。
</p>
<p class="em2" id="p299"><a class="gg-link" href="#p299" onclick="return changeColor(this);"></a>
	六月戊戌，月掩南斗第二星。
</p>
<p class="em2" id="p300"><a class="gg-link" href="#p300" onclick="return changeColor(this);"></a>
	八月壬寅，月暈，外青內黃，轢昴、畢、婁、胃、五車。占曰「貴人死」。乙卯，三老元丕薨。<span class="jiaozhusup">按上不記年月，承上文乃景明三年八月，據卷八世宗紀元丕死在四年七月乙卯，這裏「乙卯」上當脫「四年七月」四字。</span>己酉，月犯軒轅。
</p>
<p class="em2" id="p301"><a class="gg-link" href="#p301" onclick="return changeColor(this);"></a>
	十一月己巳，月蝕井，盡。
</p>
<p class="em2" id="p302"><a class="gg-link" href="#p302" onclick="return changeColor(this);"></a>
	十二月壬辰，月掩昴。占曰「有白衣之會」。正始二年四月，城陽王鸞薨。乙未，月暈參、井、鎮星。占曰「兵起」。四年，氐反，行梁州事楊椿、左將軍羊祉大破之。<span class="jiaozhusup">諸本「祉」訛「社」，殿本考證據卷八世宗紀景明四年正月乙亥條以爲「『社』字乃『祉』字之訛」。按事亦見卷八九羊祉傳（補），今改正。</span>丙申，月掩鎮星，又暈。
</p>
<p class="em2" id="p303"><a class="gg-link" href="#p303" onclick="return changeColor(this);"></a>
	四年正月庚申，月暈胃、昴、參、五車。
</p>
<p class="em2" id="p304"><a class="gg-link" href="#p304" onclick="return changeColor(this);"></a>
	二月辛亥，月掩太白。
</p>
<p class="em2" id="p305"><a class="gg-link" href="#p305" onclick="return changeColor(this);"></a>
	三月辛酉，月暈軒轅、太微西垣帝坐。
</p>
<p class="em2" id="p306"><a class="gg-link" href="#p306" onclick="return changeColor(this);"></a>
	四月丙申，月掩心大星。
</p>
<p class="em2" id="p307"><a class="gg-link" href="#p307" onclick="return changeColor(this);"></a>
	五月丁卯，月在斗，從地下蝕出，十五分蝕十二。占曰「饑」。正始四年八月，敦煌民饑，開倉賑恤。
</p>
<p class="em2" id="p308"><a class="gg-link" href="#p308" onclick="return changeColor(this);"></a>
	六月癸卯，月犯昴。占曰「有白衣之會」。永平元年三月，皇子昌薨。丁未，月掩太白。
</p>
<p class="em2" id="p309"><a class="gg-link" href="#p309" onclick="return changeColor(this);"></a>
	七月戊午，月犯房大星。壬申，月犯昴、畢、觜、參、東井、五車五星。占曰「旱，有大赦」。正始元年正月丙寅，大赦，改年。六月，詔以旱，徹樂減膳。
</p>
<p class="em2" id="p310"><a class="gg-link" href="#p310" onclick="return changeColor(this);"></a>
	十二月丁亥，月暈昴、畢、婁、胃。己未，月暈太微帝坐、軒轅。庚子，月暈房、心、亢、氐。占曰「有軍，大戰」。正始元年，荊州刺史楊大眼大破群蠻樊秀安等。
</p>
<p class="em2" id="p311"><a class="gg-link" href="#p311" onclick="return changeColor(this);"></a>
	正始元年正月乙卯，月暈胃、昴、畢、五車二星。丁巳，月暈婁、胃、昴、畢。戊戌，月暈五車三星、東井、南河、北河、輿鬼、鎮星。<span class="jiaozhusup">按志四正始三年條注在元年正月戊午。按是年正月戊申朔，戊午是十一日，無戊戌，這裏「戊戌」當是「戊午」之訛。</span>
</p>
<p class="em2" id="p312"><a class="gg-link" href="#p312" onclick="return changeColor(this);"></a>
	二月甲申，月暈昴、畢、參左肩、五車。
</p>
<p class="em2" id="p313"><a class="gg-link" href="#p313" onclick="return changeColor(this);"></a>
	二年九月癸未，月在昴，十五分蝕十。占曰「饑」。四年九月，司州民饑，開倉賑恤。
</p>
<p class="em2" id="p314"><a class="gg-link" href="#p314" onclick="return changeColor(this);"></a>
	十一月丙子，月暈；東西兩珥，內赤外青；東有白虹，長二丈許；西有白虹，長一匹；北有虹，長一丈餘，外赤內青黃，虹北有背，外赤內青黃。
</p>
<p class="em2" id="p315"><a class="gg-link" href="#p315" onclick="return changeColor(this);"></a>
	三年正月辛巳，月暈太微帝坐、軒轅左角、賁<span class="jiazhu">【疑】</span>星。
</p>
<p class="em2" id="p316"><a class="gg-link" href="#p316" onclick="return changeColor(this);"></a>
	三月庚辰，月在氐，蝕盡。
</p>
<p class="em2" id="p317"><a class="gg-link" href="#p317" onclick="return changeColor(this);"></a>
	十月甲寅，月犯太白。
</p>
<p class="em2" id="p318"><a class="gg-link" href="#p318" onclick="return changeColor(this);"></a>
	永平元年五月丁未，月犯畢。占曰「貴人有死者」。九月，殺太師、彭城王勰。
</p>
<p class="em2" id="p319"><a class="gg-link" href="#p319" onclick="return changeColor(this);"></a>
	六月己巳，月掩畢。
</p>
<p class="em2" id="p320"><a class="gg-link" href="#p320" onclick="return changeColor(this);"></a>
	十一月癸酉，月犯左執法。占曰「大臣有憂」。四年三月壬戌，廣陽王嘉薨。
</p>
<p class="em2" id="p321"><a class="gg-link" href="#p321" onclick="return changeColor(this);"></a>
	二年正月甲午，月在翼，十五分蝕十二。
</p>
<p class="em2" id="p322"><a class="gg-link" href="#p322" onclick="return changeColor(this);"></a>
	十一月丙戌，月掩畢大星。
</p>
<p class="em2" id="p323"><a class="gg-link" href="#p323" onclick="return changeColor(this);"></a>
	三年正月戊子，月在張蝕。
</p>
<p class="em2" id="p324"><a class="gg-link" href="#p324" onclick="return changeColor(this);"></a>
	閏月乙酉，月在危蝕。
</p>
<p class="em2" id="p325"><a class="gg-link" href="#p325" onclick="return changeColor(this);"></a>
	十一月壬寅，月犯太白。
</p>
<p class="em2" id="p326"><a class="gg-link" href="#p326" onclick="return changeColor(this);"></a>
	十二月壬午，月在張蝕。
</p>
<p class="em2" id="p327"><a class="gg-link" href="#p327" onclick="return changeColor(this);"></a>
	四年四月癸酉，月暈太微、軒轅。占曰「小赦」。延昌二年八月，諸犯罪者恕死，從流已下減降。<span class="jiaozhusup">按卷八世宗紀延昌二年八月辛卯詔稱：「其殺人、掠賣人（中略）依法行決，自餘恕死，徒流已下，各準減降。」這裏概括爲「諸犯罪者恕死」，既與詔書不符，「從」字也當是「徒」之訛。</span>辛卯，月犯太白於胃。
</p>
<p class="em2" id="p328"><a class="gg-link" href="#p328" onclick="return changeColor(this);"></a>
	八月癸丑，月掩輿鬼。丁巳，月入太微。占曰「大臣死」。延昌元年三月己未，尚書左僕射，安樂王詮薨。辛酉，月犯太白。
</p>
<p class="em2" id="p329"><a class="gg-link" href="#p329" onclick="return changeColor(this);"></a>
	十月壬午，月失行黃道北，犯軒轅大星。甲申，月入太微。
</p>
<p class="em2" id="p330"><a class="gg-link" href="#p330" onclick="return changeColor(this);"></a>
	十一月乙巳，月犯畢。占曰「爲邊兵」。十一月戊申，詔李崇、奚康生治兵壽春，以討朐山之寇。
</p>
<p class="em2" id="p331"><a class="gg-link" href="#p331" onclick="return changeColor(this);"></a>
	延昌元年二月庚午，月暈東井、輿鬼、軒轅大星。
</p>
<p class="em2" id="p332"><a class="gg-link" href="#p332" onclick="return changeColor(this);"></a>
	三月辛丑，月在翼暈，須臾之間，再成再散。壬寅，月犯太微。乙巳，月暈角、亢、房、心、鎮、歲。九月丁卯，月及熒惑俱在七星。
</p>
<p class="em2" id="p333"><a class="gg-link" href="#p333" onclick="return changeColor(this);"></a>
	十月癸酉，月暈東井、五車、畢、參。占曰「大旱」，一曰「爲水」。二年四月庚子，出絹十五萬匹，賑恤河南饑民。五月，壽春水。
</p>
<p class="em2" id="p334"><a class="gg-link" href="#p334" onclick="return changeColor(this);"></a>
	十二月戊戌，月犯熒惑於太微。<span class="jiaozhusup">志四「戊戌」作「甲戌」。按延昌元年十二月丁巳朔，甲戌是十八日，無「戊戌」，這裏「戊戌」當是「甲戌」之訛。</span>占曰「君死，不出三年」。四年正月，世宗崩。
</p>
<p class="em2" id="p335"><a class="gg-link" href="#p335" onclick="return changeColor(this);"></a>
	二年正月庚子，月暈，暈東有連環，轢亢、房、鎮、織女、天棓、紫宮、北斗。
</p>
<p class="em2" id="p336"><a class="gg-link" href="#p336" onclick="return changeColor(this);"></a>
	二月己巳，月暈熒惑、軒轅、太微帝座。占曰「旱」。六月乙酉，青州民饑，詔開倉賑恤。
</p>
<p class="em2" id="p337"><a class="gg-link" href="#p337" onclick="return changeColor(this);"></a>
	四月丙申，月掩鎮星。己亥，月在箕，從地下蝕出，還生三分，漸漸而滿。占曰「饑」。三年四月，青州民饑，開倉賑恤。
</p>
<p class="em2" id="p338"><a class="gg-link" href="#p338" onclick="return changeColor(this);"></a>
	六月乙巳，月犯畢左股。占曰「爲邊兵」。三年六月，南荊州刺史桓叔興破蕭衍軍於九江。<span class="jiaozhusup">諸本「三」作「二」，「桓叔興」作「柏叔輿」。按卷八世宗紀延昌三年六月記此事，作「桓叔興」。「桓叔興」又見卷一０一蠻傳，梁書卷三武帝紀三普通二年七月。這裏「二」字和「柏」「輿」字皆訛，今改正。</span>
</p>
<p class="em2" id="p339"><a class="gg-link" href="#p339" onclick="return changeColor(this);"></a>
	七月戊午，月掩鎮星。
</p>
<p class="em2" id="p340"><a class="gg-link" href="#p340" onclick="return changeColor(this);"></a>
	十月丙申，月在參，蝕盡。占曰「軍起」。三年十一月，詔司徒高肇爲大將軍，率步騎十五萬伐蜀。
</p>
<p class="em2" id="p341"><a class="gg-link" href="#p341" onclick="return changeColor(this);"></a>
	三年二月乙酉，月暈畢、昴、太白、東井、五車。
</p>
<p class="em2" id="p342"><a class="gg-link" href="#p342" onclick="return changeColor(this);"></a>
	四月癸巳，月在尾，從地下蝕出，十五分蝕十四。占曰「旱，饑」。熙平元年四月，瀛州民饑，開倉賑恤。
</p>
<p class="em2" id="p343"><a class="gg-link" href="#p343" onclick="return changeColor(this);"></a>
	九月丁卯，月犯太微屏星。
</p>
<p class="em2" id="p344"><a class="gg-link" href="#p344" onclick="return changeColor(this);"></a>
	十月壬寅，月犯房第二星。
</p>
<p class="em2" id="p345"><a class="gg-link" href="#p345" onclick="return changeColor(this);"></a>
	十二月丙午，月掩熒惑。
</p>
<p class="em2" id="p346"><a class="gg-link" href="#p346" onclick="return changeColor(this);"></a>
	四年五月庚戌，月犯太微。占曰「貴人憂」。九月，安定王燮薨。
</p>
<p class="em2" id="p347"><a class="gg-link" href="#p347" onclick="return changeColor(this);"></a>
	九月乙丑，月犯太微。
</p>
<p class="em2" id="p348"><a class="gg-link" href="#p348" onclick="return changeColor(this);"></a>
	十月癸巳，月入太微。占曰「大臣死」。熙平二年二月，太保、領司徒、廣平王懷薨。
</p>
<p class="em2" id="p349"><a class="gg-link" href="#p349" onclick="return changeColor(this);"></a>
	閏月戊午，月犯軒轅。占曰「女主憂之」。神龜元年九月，皇太后高尼崩于瑤光寺。
</p>
<p class="em2" id="p350"><a class="gg-link" href="#p350" onclick="return changeColor(this);"></a>
	肅宗熙平元年八月己酉，月在奎，十五分蝕八。占曰「有兵」。神龜元年三月，南秦州氐反，遣龍驤將軍崔襲持節喻之。
</p>
<p class="em2" id="p351"><a class="gg-link" href="#p351" onclick="return changeColor(this);"></a>
	十二月戊戌，月犯歲星。甲辰，月暈東井、觜、參、五車。占曰「大旱」，一曰「水」。二年十月庚寅，幽、冀、滄、瀛四州大饑，開倉賑恤。
</p>
<p class="em2" id="p352"><a class="gg-link" href="#p352" onclick="return changeColor(this);"></a>
	二年二月丁未，月在軫蝕。
</p>
<p class="em2" id="p353"><a class="gg-link" href="#p353" onclick="return changeColor(this);"></a>
	四月癸卯，月犯房。
</p>
<p class="em2" id="p354"><a class="gg-link" href="#p354" onclick="return changeColor(this);"></a>
	八月癸卯，月在婁，蝕盡。
</p>
<p class="em2" id="p355"><a class="gg-link" href="#p355" onclick="return changeColor(this);"></a>
	九月癸酉，月犯畢。占曰「貴人有死者」。神龜元年四月丁酉，司徒胡國珍薨。
</p>
<p class="em2" id="p356"><a class="gg-link" href="#p356" onclick="return changeColor(this);"></a>
	十月癸卯，月暈昴、畢、觜、參、五車四星。甲辰，月暈畢右股、觜、參、五車三星、東井。占曰「天下饑，大赦」。神龜元年正月，幽州大饑，死者甚眾，開倉賑恤；又大赦天下。
</p>
<p class="em2" id="p357"><a class="gg-link" href="#p357" onclick="return changeColor(this);"></a>
	十一月戊戌，月暈觜、參、東井。壬子，月犯心小星。
</p>
<p class="em2" id="p358"><a class="gg-link" href="#p358" onclick="return changeColor(this);"></a>
	神龜二年二月丙辰，月在參，暈井、觜、參右肩、歲星、五車四星。占曰「有相死」。十二月，司徒、尚書令任城王澄薨。
</p>
<p class="em2" id="p359"><a class="gg-link" href="#p359" onclick="return changeColor(this);"></a>
	八月辛未，月犯軒轅。
</p>
<p class="em2" id="p360"><a class="gg-link" href="#p360" onclick="return changeColor(this);"></a>
	十二月庚申，月在柳，十五分蝕十。
</p>
<p class="em2" id="p361"><a class="gg-link" href="#p361" onclick="return changeColor(this);"></a>
	正光元年正月戊子，月犯軒轅大星。占曰「女主有憂」。七月丙子，元叉幽靈太后於北宮。
</p>
<p class="em2" id="p362"><a class="gg-link" href="#p362" onclick="return changeColor(this);"></a>
	十二月甲寅，月蝕。占曰「兵外起」。二年正月，南秦州氐反。二月，詔光祿大夫邴虯討之。
</p>
<p class="em2" id="p363"><a class="gg-link" href="#p363" onclick="return changeColor(this);"></a>
	二年五月丁未，月蝕。占曰「旱，饑」。三年六月，帝以炎旱，減膳撤懸。
</p>
<p class="em2" id="p364"><a class="gg-link" href="#p364" onclick="return changeColor(this);"></a>
	七月乙卯，月在昴北三寸。
</p>
<p class="em2" id="p365"><a class="gg-link" href="#p365" onclick="return changeColor(this);"></a>
	九月庚戌，月暈胃、昴、畢、五車二星。辛亥，月暈昴、畢、觜、參兩肩、五車五星。占曰「有赦」。三年十一月丙午，大赦天下。
</p>
<p class="em2" id="p366"><a class="gg-link" href="#p366" onclick="return changeColor(this);"></a>
	十月辛卯，月掩心大星。
</p>
<p class="em2" id="p367"><a class="gg-link" href="#p367" onclick="return changeColor(this);"></a>
	十一月己酉，月在井蝕。乙卯，月犯昴。
</p>
<p class="em2" id="p368"><a class="gg-link" href="#p368" onclick="return changeColor(this);"></a>
	三年正月甲寅，月掩心距星。
</p>
<p class="em2" id="p369"><a class="gg-link" href="#p369" onclick="return changeColor(this);"></a>
	二月丁卯，月掩太白，京師不見，涼州以聞。甲戌，月在張，暈軒轅、太微右執法、歲星。
</p>
<p class="em2" id="p370"><a class="gg-link" href="#p370" onclick="return changeColor(this);"></a>
	四月丁丑，月掩心距星。
</p>
<p class="em2" id="p371"><a class="gg-link" href="#p371" onclick="return changeColor(this);"></a>
	九月丙午，月在畢，暈昴、畢、觜、參兩肩、五車四星。
</p>
<p class="em2" id="p372"><a class="gg-link" href="#p372" onclick="return changeColor(this);"></a>
	四年正月戊戌，月在井，暈東井、南河，轢觜、參右肩一星、五車一星。
</p>
<p class="em2" id="p373"><a class="gg-link" href="#p373" onclick="return changeColor(this);"></a>
	七月乙巳，月在胃，暈婁、胃、昴、畢、觜。占曰「貴人死」。四年十一月丁酉，太保崔光薨。
</p>
<p class="em2" id="p374"><a class="gg-link" href="#p374" onclick="return changeColor(this);"></a>
	八月乙亥，月在畢，掩熒惑。
</p>
<p class="em2" id="p375"><a class="gg-link" href="#p375" onclick="return changeColor(this);"></a>
	五年二月庚寅，月在參，暈畢、觜、參兩肩、東井、熒惑、五車一星。占曰「兵起」。六月，秦州城人莫折大提據城反，自稱秦王，詔雍州刺史元志討之。
</p>
<p class="em2" id="p376"><a class="gg-link" href="#p376" onclick="return changeColor(this);"></a>
	閏月壬辰，月在張，暈軒轅、太微西蕃。占曰「天子發軍自衛」。孝昌三年正月己丑，詔內外戒嚴，將親出討。癸巳，月在翼，暈太微、張、翼。占曰「士卒多逃走」，一曰「士卒大聚」。十月，營州城人劉安定、就德興反，執刺史李仲遵。其部下王惡兒斬安定以降，德興東走，自號燕王。
</p>
<p class="em2" id="p377"><a class="gg-link" href="#p377" onclick="return changeColor(this);"></a>
	八月丙申，月在昴，暈胃、昴、五車二星、畢、觜、參一肩。
</p>
<p class="em2" id="p378"><a class="gg-link" href="#p378" onclick="return changeColor(this);"></a>
	十二月癸未，月在婁，暈奎、婁、胃、昴。
</p>
<p class="em2" id="p379"><a class="gg-link" href="#p379" onclick="return changeColor(this);"></a>
	孝昌元年九月丁巳，月蝕。
</p>
<p class="em2" id="p380"><a class="gg-link" href="#p380" onclick="return changeColor(this);"></a>
	十月丙戌，月在畢，暈昴、畢、觜兩肩、五車二星。
</p>
<p class="em2" id="p381"><a class="gg-link" href="#p381" onclick="return changeColor(this);"></a>
	二年八月甲申，月在胃，掩鎮星。
</p>
<p class="em2" id="p382"><a class="gg-link" href="#p382" onclick="return changeColor(this);"></a>
	閏月癸酉，月掩鎮星。
</p>
<p class="em2" id="p383"><a class="gg-link" href="#p383" onclick="return changeColor(this);"></a>
	三年正月戊辰，月犯鎮星於婁，相去七寸許，光芒相及。占曰「國破，期不出三年」，一曰「天下有大喪」。武泰元年二月癸丑，肅宗崩；四月庚子，尒朱榮害靈太后及幼主，又害王公已下。癸酉，月在井，暈觜、參兩肩、南北河、五車兩星。占曰「有赦」。七月己丑，大赦天下。
</p>
<p class="em2" id="p384"><a class="gg-link" href="#p384" onclick="return changeColor(this);"></a>
	武泰元年三月庚申，月掩畢大星。庚午，月在軫，暈太微、角。
</p>
<p class="em2" id="p385"><a class="gg-link" href="#p385" onclick="return changeColor(this);"></a>
	莊帝建義元年七月丙子，月在畢，掩大星。
</p>
<p class="em2" id="p386"><a class="gg-link" href="#p386" onclick="return changeColor(this);"></a>
	永安元年十一月丙寅，月在畢大星東北五寸許，光芒相掩。
</p>
<p class="em2" id="p387"><a class="gg-link" href="#p387" onclick="return changeColor(this);"></a>
	十二月辛卯，月在婁，暈奎、歲星、胃、昴。癸巳，月掩畢大星。
</p>
<p class="em2" id="p388"><a class="gg-link" href="#p388" onclick="return changeColor(this);"></a>
	二年三月乙卯，月入畢口。占曰「大兵起」。壬戌，詔大將軍、上黨王天穆與齊獻武王討邢杲。
</p>
<p class="em2" id="p389"><a class="gg-link" href="#p389" onclick="return changeColor(this);"></a>
	四月己丑，月在翼，入太微，在屏星西南，相去一尺五寸，須臾下沒。辛卯，月在軫，暈太微、軫、角。乙丑，月在危。
</p>
<p class="em2" id="p390"><a class="gg-link" href="#p390" onclick="return changeColor(this);"></a>
	八月乙丑，月在畢左股第二星北，相去二寸許，光芒相掩，須臾入畢。占曰「兵起」。三年正月辛丑，東徐州城民呂文欣等反，殺刺史，行臺樊子鵠討之。
</p>
<p class="em2" id="p391"><a class="gg-link" href="#p391" onclick="return changeColor(this);"></a>
	十月辛亥，月在畢，暈畢、昴、鎮星、觜、參、井、五車四星。占曰「兵起，大赦」。三年三月，万俟醜奴遣其大行臺尉遲菩薩寇岐州，大都督賀拔岳、可朱渾道元大破之。四月，大赦天下。甲子，月在參蝕。
</p>
<p class="em2" id="p392"><a class="gg-link" href="#p392" onclick="return changeColor(this);"></a>
	十二月丙辰，月掩畢右股大星。乙丑，月、熒惑同在軫。丁巳，月在畢，暈昴、畢及鎮星、觜、參、伐、五車四星。占曰：「大赦」。三年九月，大赦天下。癸亥，月在翼，暈軒轅、翼、太微。占曰「有赦」。三年十月戊申，皇子生，大赦天下。乙丑，月在軫，掩熒惑。
</p>
<p class="em2" id="p393"><a class="gg-link" href="#p393" onclick="return changeColor(this);"></a>
	三年正月己丑，月入太微，襲熒惑。辛卯，月行太微中，暈太微、熒惑。壬辰，月在軫，掩熒惑。
</p>
<p class="em2" id="p394"><a class="gg-link" href="#p394" onclick="return changeColor(this);"></a>
	四月戊午，月暈太微。
</p>
<p class="em2" id="p395"><a class="gg-link" href="#p395" onclick="return changeColor(this);"></a>
	五月甲申望前，月蝕於午。洪範傳曰：「天子微弱，大法失中，不能立功成事，則月蝕望前。」時尒朱榮等擅朝也。
</p>
<p class="em2" id="p396"><a class="gg-link" href="#p396" onclick="return changeColor(this);"></a>
	六月乙巳，月在畢大星北三寸許，光芒相掩。
</p>
<p class="em2" id="p397"><a class="gg-link" href="#p397" onclick="return changeColor(this);"></a>
	八月庚申，月入畢口，犯左股大星。辛丑，月入軒轅后星北，夫人南，直東過太白，犯次妃。占曰「人君死」，又爲「兵起」。十二月，尒朱兆入洛，執帝，殺皇子，亂兵汙辱後宮，殺司徒公、臨淮王彧。
</p>
<p class="em2" id="p398"><a class="gg-link" href="#p398" onclick="return changeColor(this);"></a>
	九月庚寅，月在參，暈昴、觜、參、井、歲鎮二星、五車三星。
</p>
<p class="em2" id="p399"><a class="gg-link" href="#p399" onclick="return changeColor(this);"></a>
	十月辛亥，月暈東壁。
</p>
<p class="em2" id="p400"><a class="gg-link" href="#p400" onclick="return changeColor(this);"></a>
	十一月辛丑，月在太白北，中不容指。
</p>
<p class="em2" id="p401"><a class="gg-link" href="#p401" onclick="return changeColor(this);"></a>
	前廢帝普泰元年正月己丑，月在角，暈軫、角、亢，亦連環暈接北斗柄三星、大角、織女。
</p>
<p class="em2" id="p402"><a class="gg-link" href="#p402" onclick="return changeColor(this);"></a>
	五月甲申，月蝕盡。己未，月犯畢右股第一星，相去三寸許，光芒相及，又入畢口。
</p>
<p class="em2" id="p403"><a class="gg-link" href="#p403" onclick="return changeColor(this);"></a>
	十月癸丑，月暈昴、觜、參、東井、五車三星。占曰「有赦」。是月，齊獻武王推立後廢帝，大赦天下。
</p>
<p class="em2" id="p404"><a class="gg-link" href="#p404" onclick="return changeColor(this);"></a>
	後廢帝中興元年十一月甲申，月暈。
</p>
<p class="em2" id="p405"><a class="gg-link" href="#p405" onclick="return changeColor(this);"></a>
	二年四月戊寅，月在箕蝕。
</p>
<p class="em2" id="p406"><a class="gg-link" href="#p406" onclick="return changeColor(this);"></a>
	出帝太昌元年六月癸未，月戴珥。
</p>
<p class="em2" id="p407"><a class="gg-link" href="#p407" onclick="return changeColor(this);"></a>
	九月甲寅，月入太微，犯屏星。
</p>
<p class="em2" id="p408"><a class="gg-link" href="#p408" onclick="return changeColor(this);"></a>
	十月丙子，月在參蝕。
</p>
<p class="em2" id="p409"><a class="gg-link" href="#p409" onclick="return changeColor(this);"></a>
	永熙二年十一月乙丑，月在畢，暈昴、觜、參兩肩、五車五星。
</p>
<p class="em2" id="p410"><a class="gg-link" href="#p410" onclick="return changeColor(this);"></a>
	三年三月戊戌，月在亢蝕。
</p>
<p class="em2" id="p411"><a class="gg-link" href="#p411" onclick="return changeColor(this);"></a>
	八月庚午，月在畢，暈昴、畢、觜、參、五車四星。占曰「大赦」。是月戊辰，大赦天下。
</p>
<p class="em2" id="p412"><a class="gg-link" href="#p412" onclick="return changeColor(this);"></a>
	孝靜天平元年十二月庚申，月在畢，暈昴、畢、觜、參兩肩、五車五星。
</p>
<p class="em2" id="p413"><a class="gg-link" href="#p413" onclick="return changeColor(this);"></a>
	閏月庚子，月掩心中央星。
</p>
<p class="em2" id="p414"><a class="gg-link" href="#p414" onclick="return changeColor(this);"></a>
	二年三月，月暈北斗第二星。占曰「糴貴兵聚」。是月，齊獻武王討山胡劉蠡升，斬之。三年，并、肆、汾、建諸州霜儉。壬申，月在婁，太白在月南一寸許，至明漸漸相離。
</p>
<p class="em2" id="p415"><a class="gg-link" href="#p415" onclick="return changeColor(this);"></a>
	八月己卯，月在心，去心中央大星西廂七寸許。
</p>
<p class="em2" id="p416"><a class="gg-link" href="#p416" onclick="return changeColor(this);"></a>
	十一月戊辰，月在心，掩前小星。
</p>
<p class="em2" id="p417"><a class="gg-link" href="#p417" onclick="return changeColor(this);"></a>
	三年春正月丁卯，月掩軒轅大星。
</p>
<p class="em2" id="p418"><a class="gg-link" href="#p418" onclick="return changeColor(this);"></a>
	二月丁亥，月蝕。
</p>
<p class="em2" id="p419"><a class="gg-link" href="#p419" onclick="return changeColor(this);"></a>
	八月癸未，月蝕。
</p>
<p class="em2" id="p420"><a class="gg-link" href="#p420" onclick="return changeColor(this);"></a>
	十月丁丑，月在熒惑北，相去五寸許。
</p>
<p class="em2" id="p421"><a class="gg-link" href="#p421" onclick="return changeColor(this);"></a>
	四年二月壬申，月掩五車東南星。庚辰，月連環暈北斗。
</p>
<p class="em2" id="p422"><a class="gg-link" href="#p422" onclick="return changeColor(this);"></a>
	八月癸未，月掩五車東南星。
</p>
<p class="em2" id="p423"><a class="gg-link" href="#p423" onclick="return changeColor(this);"></a>
	元象元年三月丁卯，月掩軒轅大星。
</p>
<p class="em2" id="p424"><a class="gg-link" href="#p424" onclick="return changeColor(this);"></a>
	六月癸卯，月蝕。
</p>
<p class="em2" id="p425"><a class="gg-link" href="#p425" onclick="return changeColor(this);"></a>
	十月己亥，陰雲班駁，月在昴，暈胃、昴、畢。占曰「大赦」。興和元年五月，大赦天下。丁未，月在翼，暈太微、軒轅、左角、軫二星。
</p>
<p class="em2" id="p426"><a class="gg-link" href="#p426" onclick="return changeColor(this);"></a>
	十一月庚午，月在井，暈五車一星及東井、南北河。占曰「有赦」。興和元年十一月，大赦，改年。
</p>
<p class="em2" id="p427"><a class="gg-link" href="#p427" onclick="return changeColor(this);"></a>
	興和元年八月辛丑，月在畢，暈畢、觜、參兩肩、五車。
</p>
<p class="em2" id="p428"><a class="gg-link" href="#p428" onclick="return changeColor(this);"></a>
	九月丁巳，月在斗，犯魁第三星，相去三寸許，光芒相及。丁卯，月掩昴。
</p>
<p class="em2" id="p429"><a class="gg-link" href="#p429" onclick="return changeColor(this);"></a>
	十二月甲午，月蝕。
</p>
<p class="em2" id="p430"><a class="gg-link" href="#p430" onclick="return changeColor(this);"></a>
	二年八月己酉，月犯心中央大星。
</p>
<p class="em2" id="p431"><a class="gg-link" href="#p431" onclick="return changeColor(this);"></a>
	三年春正月辛巳，月在畢，暈東井、參兩肩、畢，西轢昴、五車五星。占曰「大赦」。武定元年正月，大赦，改元。
</p>
<p class="em2" id="p432"><a class="gg-link" href="#p432" onclick="return changeColor(this);"></a>
	四月壬辰，月蝕。
</p>
<p class="em2" id="p433"><a class="gg-link" href="#p433" onclick="return changeColor(this);"></a>
	八月丁巳，月在胃，暈畢、歲星、昴、婁、胃、五車一星，須臾暈缺復成。
</p>
<p class="em2" id="p434"><a class="gg-link" href="#p434" onclick="return changeColor(this);"></a>
	四年十一月壬午，月在七星，暈熒惑、軒轅、太微帝坐。
</p>
<p class="em2" id="p435"><a class="gg-link" href="#p435" onclick="return changeColor(this);"></a>
	十二年壬寅，月在昴，暈昴、畢、五車兩星。占曰「有赦」。武定二年三月，齊獻武王歷冀定二州，因入朝，以今春亢旱，請蠲懸租，賑窮乏，死罪已下一皆原宥。
</p>
<p class="em2" id="p436"><a class="gg-link" href="#p436" onclick="return changeColor(this);"></a>
	武定元年三月丙午，月蝕。
</p>
<p class="em2" id="p437"><a class="gg-link" href="#p437" onclick="return changeColor(this);"></a>
	四年正月己未，月蝕軫。
</p>
<p class="em2" id="p438"><a class="gg-link" href="#p438" onclick="return changeColor(this);"></a>
	六月癸巳，月入畢中。
</p>
<p class="em2" id="p439"><a class="gg-link" href="#p439" onclick="return changeColor(this);"></a>
	九月癸亥，月在翼，暈軒轅、太微帝坐、熒惑。占曰「兵起」。是月，北徐州山賊鄭土定自號郎中，偷陷州城，儀同斛律平討平之。
</p>
<p class="em2" id="p440"><a class="gg-link" href="#p440" onclick="return changeColor(this);"></a>
	五年正月乙巳，月犯畢大星、昴、東井、觜、參、五車三星。占曰「大赦」。五月丁酉朔，大赦天下。庚辰，月在張，暈軒轅大星、太微天庭。
</p>
<p class="em2" id="p441"><a class="gg-link" href="#p441" onclick="return changeColor(this);"></a>
	七年九月戊午，月在斗，掩歲星。占曰「吳越有憂」。是歲，侯景破建業，吳人餓死及流亡者不可勝數。
</p>
<p class="em2" id="p442"><a class="gg-link" href="#p442" onclick="return changeColor(this);"></a>
	十一月丁卯，月蝕。
</p>
<br/>
</div></body></html>