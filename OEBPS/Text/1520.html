<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width, initial-scale=1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">魏書-魏書敍錄</title></head><body><div id="text">
<div class="section" id="title-0"><h1>魏書敍錄</h1><hr/></div>
<p class="em2">
<span class="shu-ming">魏書</span>，十二紀、九十二列傳、十志，凡一百一十四篇，舊分爲一百三十卷，北齊尚書右僕射魏收撰。　
</p>
<p class="em2">
初，魏史官鄧淵、崔浩、高允皆作編年書，遺落時事，三不存一。太和中，李彪、崔光始分紀、傳、表、志之目。宣武時，邢巒撰<span class="shu-ming">高祖起居注</span>，崔鴻、王遵業補續，下逮明帝。其後，溫子昇作<span class="shu-ming">莊帝紀</span>三卷，濟陰王暉業撰<span class="shu-ming">辨宗室錄</span>三十卷。魏末山偉以代人諂附元天穆、尒朱世隆，與綦雋更主國書，二十餘年，事蹟蕩然，萬不記一。
</p>
<p class="em2">
北齊文宣天保二年，詔魏收修魏史。博訪百家譜狀，搜采遺軼，包舉一代始終，頗爲詳悉。收所取史官，本欲才不逮己，故房延祐、辛元植、眭仲讓、（校註：原作「睦仲」，據<span class="shu-ming">北齊書</span>改。說見<span class="shu-ming">北齊書</span>卷三十七、卷四十五校記。）刁柔、裴昂之、高孝幹皆不工纂述，其三十五例、二十五序、九十四論、前後二表、一啟，咸出於收。五年，表上之。悉焚崔、李舊書。收黨齊毀魏，褒貶肆情，時論以爲不平。文宣命收於尚書省與諸家子孫訴訟者百餘人評論。收始亦辯答，後不能抗。范陽盧斐、頓丘李庶、太原王松年，並坐謗史，受鞭配甲坊，有致死者。眾口沸騰，號爲「穢史」。時僕射楊愔、高德正用事，收皆爲其家作傳，二人深黨助之，抑塞訴辭，不復重論，亦未頒行。孝昭皇建中，命收更加審覈。收請寫二本，一送並省，一付鄴下，欲傳錄者，聽之。群臣競攻其失。武成復敕收更易刊正。收既以魏史招眾怨咎，齊亡之歲，盜發其冢，棄骨於外。
</p>
<p class="em2">
隋文帝以收書不實，平繪<span class="shu-ming">中興書</span>敘事不倫，命魏澹、顏之推、辛德源更撰<span class="shu-ming">魏書</span>九十二卷，以西魏爲正，東魏爲偽，義例簡要，大矯收、繪之失，文帝善之。煬帝以澹書猶未盡善，更敕楊素及潘徽、褚亮、歐陽詢別修<span class="shu-ming">魏書</span>。未成而素卒。唐高祖武德五年，詔侍中陳叔達等十七人分撰後魏、北齊、周、隋、梁、陳六代史，歷年不成。太宗初，從秘書奏，罷修<span class="shu-ming">魏書</span>，止撰五代史。高宗時，魏澹孫同州刺史克己續十志十五卷，魏之本系附焉。<span class="shu-ming">唐書·藝文志</span>又有張大素<span class="shu-ming">後魏書</span>一百卷、裴安時<span class="shu-ming">元魏書</span>三十卷，今皆不傳。稱魏史者，惟以魏收書爲主焉。
</p>
<p class="em2">
孔子稱「質勝文則野，文勝質則史」。三代文章，莫盛於周。東周、秦、漢雖戰爭喪亂，前古遺風餘烈，流而未絕。賢君忠臣蹈道之徒，功業行誼，彰灼顯布。高才秀士，詞章論議，諫諍辯說，嘉謀奇策，皆可以驚聽動俗，爲後世軌範。而左丘明、司馬遷、班固，以良史之才，博學善敘事，不虛美隱惡，故傳之簡牘，千餘年而不磨滅。東漢、魏、晉，去聖人稍遠，史官才益淺薄。永興失政，戎狄亂華，先王之澤掃地盡矣。
</p>
<p class="em2">
拓跋氏乘後燕之衰，蠶食并、冀，暴師喋血三十餘年，而中國略定。其始也，公卿方鎮皆故部落酋大，雖參用趙魏舊族，往往以猜忌夷滅。爵而無祿，故吏多貪墨；刑法峻急，故人相殘賊；不貴禮義，故士無風節；貨賂大行，故俗尚傾奪。遷洛之後，稍用夏禮。宣武柔弱，孝明沖幼，政刑弛緩，風俗媮惡，上下相蒙，紀綱大壞。母后亂於內，群盜撓其外，禍始於六鎮，釁成於尒朱，國分爲二而亡矣。雖享國百餘年，典章制度，內外風俗，大抵與劉、石、慕容、苻、姚略同。道武、太武暴戾甚於聰、虎。孝文之強，不及苻堅。其文章儒學之流，既無足紀述，謀臣辯士將帥功名，又不可希望前世。而修史者言詞質俚，取捨失衷，其文不直，其事不核，終篇累卷，皆官爵州郡名號，雜以冗委瑣曲之事，覽之厭而遺忘，學者陋而不習，故數百年間，其書亡逸不完者，無慮三十卷。今各疏于逐篇之末。然上繼魏、晉，下傳周、齊、隋、唐，百六十年廢興大略，不可闕也。
</p>
<p class="em2">
臣攽、臣恕、臣燾、臣祖禹，謹敘目錄，昧死上。
</p>
</div></body></html>
