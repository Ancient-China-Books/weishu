<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">魏書-卷四十二・列傳第三十</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>卷四十二・列傳第三十</h1><hr/></div>
<div class="section" id="title-1"><h2>
<strong>薛辯　寇讚　酈範　韓秀　堯暄</strong>
</h2></div>
<p class="em2" id="p0"><a class="gg-link" href="#p0" onclick="return changeColor(this);"></a>
薛辯，字允白。其先自蜀徙於河東之汾陰，因家焉。祖陶，與薛祖、薛落等分統部眾，故世號三薛。父強，復代領部落，而祖、落子孫微劣，強遂總攝三營。善綏撫，爲民所歸，歷石虎、苻堅，常憑河自固。仕姚興爲鎮東將軍，入爲尚書。強卒，辯復襲統其營，爲興尚書郎、建威將軍、河北太守。辯稍驕傲，頗失民心。劉裕平姚泓，辯舉營降裕，司馬德宗拜爲寧朔將軍、平陽太守。及裕失長安，辯來歸國，仍立功於河際，太宗授平西將軍、雍州刺史，賜爵汾陰侯。泰常七年卒於位，年四十四。
</p>
<p class="em2" id="p1"><a class="gg-link" href="#p1" onclick="return changeColor(this);"></a>
子謹，字法順，容貌魁偉，頗覽史傳。劉裕擒泓，辟相府行參軍，隨裕渡江。尋轉記室參軍。辯將歸國，密使報謹，遂自彭城來奔。朝廷嘉之，授河東太守。後襲爵平西將軍、汾陰侯。謹所治與屈丐連接，結士抗敵，甚有威惠。始光中，世祖詔奚斤討赫連昌，<span class="jiaozhusup">諸本「祖」作「宗」。按「始光」是拓跋燾年號，「宗」字顯誤，今改正。</span>敕謹領偏師前鋒鄉導。既克蒲阪，世祖以新舊之民并爲一郡，謹仍爲太守，遷秦州刺史，將軍如故。山胡白龍憑險作逆，世祖詔鎮南將軍奚眷與謹自太平北入，討平之。除安西將軍、涪陵公，刺史如故。太延初，征吐沒骨，平之。謹自郡遷州，威惠兼備，風化大行。時兵荒之後，儒雅道息。謹命立庠，教以詩書，三農之暇，悉令受業，躬巡邑里，親加考試，於是河汾之地，儒道興焉。真君元年，徵還京師，除內都坐大官。五年，爲都將，從駕北討，以後期與中山王辰等斬於都南，時年四十四。尋贈鎮西將軍、秦雍二州刺史，諡曰元公。
</p>
<p class="em2" id="p2"><a class="gg-link" href="#p2" onclick="return changeColor(this);"></a>
長子初古拔，一曰車輅拔，本名洪祚，世祖賜名。沉毅有器識，年始弱冠，司徒崔浩見而奇之。真君中，蓋吳擾動關右，薛永宗屯據河側，世祖親討之。乃詔拔糾合宗鄉，壁於河際，斷二寇往來之路。事平，除中散，賜爵永康侯。世祖南討，以拔爲都將，從駕臨江而還。又共陸真討反氐仇傉檀、強免生，平之。皇興三年，除散騎常侍，尚西河長公主，拜駙馬都尉。其年，拔族叔劉彧徐州刺史安都據城歸順，敕拔詣彭城勞迎。除冠軍將軍、南豫州刺史。延興二年，除鎮西大將軍、開府，進爵平陽公。三年，拔與南兗州刺史游明根、<span class="jiaozhusup">錢氏考異卷二八云：「明根傳卷五五作『東兗』，此誤也。正光中，始置南兗州於譙城，延興中尚無『南兗』之名。」按南兗州實是正始間置（見地形志校記），錢氏說微誤，但延興中無南兗，當從游明根傳作「東兗」，錢氏說是。</span>南陽平太守許含等以治民著稱，徵詣京師。顯祖親自勞勉，復令還州。太和六年，改爵爲河東公。八年三月，詔拔入朝，暴病卒，年五十八，贈左光祿大夫，諡曰康。
</p>
<p class="em2" id="p3"><a class="gg-link" href="#p3" onclick="return changeColor(this);"></a>
長子胤，字寧宗，少有父風。弱冠，拜中散，襲爵鎮西大將軍、河東公，除懸瓠鎮將。蕭賾遣將寇邊，詔胤爲都將，與穆亮等拒於淮上。尋授持節義陽道都將。十四年，文明太后公除，高祖詔諸刺史、鎮將曾經近侍者，皆聽赴闕，胤隨例入朝。屬開革五等，降公爲侯。十七年，高祖南討，詔趙郡王幹、司空穆亮爲西道都將。時幹年少，未涉軍旅。高祖乃除胤假節、假平南將軍，爲幹副軍。行達裒父，以蕭賾死，班師。又爲都將，共討秦州反，敗支酉，生擒斬之。除立忠將軍、河北太守。郡帶山河，路多盜賊。有韓馬兩姓，各二千餘家，恃強憑險，最爲狡害，劫掠道路，侵暴鄉閭。胤至郡之日，即收其姦魁二十餘人，一時戮之。於是群盜懾氣，郡中清肅。二十三年秋，遇疾，卒於郡，時年四十四，諡曰敬。
</p>
<p class="em2" id="p4"><a class="gg-link" href="#p4" onclick="return changeColor(this);"></a>
子裔，字豫孫，襲爵。性豪爽，盛營園宅，賓客聲伎，以恣嬉遊。歷尚書左外兵郎、左軍將軍，遷征虜將軍、中散大夫。出爲洛州刺史。卒，贈平西將軍、岐州刺史。
</p>
<p class="em2" id="p5"><a class="gg-link" href="#p5" onclick="return changeColor(this);"></a>
子孝紳，襲爵。稍遷前將軍、太中大夫。孝紳立行險薄，坐事爲河南尹元世雋所劾，死。後贈征西將軍、華州刺史。
</p>
<p class="em2" id="p6"><a class="gg-link" href="#p6" onclick="return changeColor(this);"></a>
胤弟□，字崇業。廣平王懷郎中令、<span class="jiaozhusup">百衲本「郎中」二字空格，汲本空一格，南、北、殿、局四本有「中」字，上注「闕一字」。李慈銘云：「宋本『懷』下空處有『丩』形，蓋『中』字也。魏制王國有郎中令。宋本『丩』上有黑圍，當是『郎』字。」按「中」字宋本有殘跡，南、北等本不闕，今從之。所闕上一字，只能是「郎」，李說是，今補。</span>汝陰太守。
</p>
<p class="em2" id="p7"><a class="gg-link" href="#p7" onclick="return changeColor(this);"></a>
子修仁，司空行參軍。
</p>
<p class="em2" id="p8"><a class="gg-link" href="#p8" onclick="return changeColor(this);"></a>
修仁弟玄景，陳留太守。
</p>
<p class="em2" id="p9"><a class="gg-link" href="#p9" onclick="return changeColor(this);"></a>
拔弟洪隆，字菩提。解褐陽平王國常侍，稍遷河東太守。
</p>
<p class="em2" id="p10"><a class="gg-link" href="#p10" onclick="return changeColor(this);"></a>
長子驎駒，好讀書。舉秀才，除中書博士。太和九年，蕭賾使至，乃詔驎駒兼主客郎以接之。十年秋，遇疾卒，時年三十五。贈寧朔將軍、河東太守，諡曰宣。
</p>
<p class="em2" id="p11"><a class="gg-link" href="#p11" onclick="return changeColor(this);"></a>
長子慶之，字慶集，頗以學業聞。解褐奉朝請。領侍御史，遷廷尉丞。廷尉寺鄰接北城，曾夏日於寺傍執得一狐。慶之與廷尉正博陵崔纂，或以城狐狡害，宜速殺之，或以長育之月，宜待秋分。二卿裴廷雋、袁翻互有同異。雖曰戲謔，詞義可觀，事傳於世。轉尚書郎、兼尚書左丞，爲并肆行臺，賜爵龍丘子，行并州事。遷征虜將軍、滄州刺史，爲葛榮攻圍，城陷。尋患卒。後贈右將軍、華州刺史。
</p>
<p class="em2" id="p12"><a class="gg-link" href="#p12" onclick="return changeColor(this);"></a>
慶之弟英集，性通率。隨舅李崇在揚州積年，以軍功歷司徒鎧曹參軍，稍遷治書侍御史、通直散騎常侍。卒。
</p>
<p class="em2" id="p13"><a class="gg-link" href="#p13" onclick="return changeColor(this);"></a>
驎駒弟鳳子。自徙都洛邑，鳳子兄弟移屬華州河西郡焉。太和二年，爲太子詹事丞、本州中正。世宗登阼，轉太尉府鎧曹參軍，稍遷治書侍御史。正始初，爲持節、征義陽軍司。還京，其年秋卒，時年四十九，贈陵江將軍、光城太守。
</p>
<p class="em2" id="p14"><a class="gg-link" href="#p14" onclick="return changeColor(this);"></a>
鳳子弟驥奴，州主簿。
</p>
<p class="em2" id="p15"><a class="gg-link" href="#p15" onclick="return changeColor(this);"></a>
洪隆弟破胡，州治中別駕。稍遷河東太守、征仇池都將。有六子。
</p>
<p class="em2" id="p16"><a class="gg-link" href="#p16" onclick="return changeColor(this);"></a>
長子聰，字延智。有世譽。累遷治書侍御史、直閣將軍，爲高祖所知。世宗踐阼，除輔國將軍、齊州刺史。卒於州。贈征虜將軍、華州刺史。
</p>
<p class="em2" id="p17"><a class="gg-link" href="#p17" onclick="return changeColor(this);"></a>
長子景茂，司州記室從事、猗氏令。早卒。
</p>
<p class="em2" id="p18"><a class="gg-link" href="#p18" onclick="return changeColor(this);"></a>
景茂弟孝通，頗有文學。永安中，中尉高道穆引爲御史，歷中書舍人、中書侍郎、常山太守。遇惡疾而卒。
</p>
<p class="em2" id="p19"><a class="gg-link" href="#p19" onclick="return changeColor(this);"></a>
聰弟道智，尚書郎。卒。
</p>
<p class="em2" id="p20"><a class="gg-link" href="#p20" onclick="return changeColor(this);"></a>
子長瑜，天平中，爲征東將軍、洛州刺史，擊賊潼關，沒於陳。贈都督冀定太三州諸軍事、車騎將軍、冀州刺史。
</p>
<p class="em2" id="p21"><a class="gg-link" href="#p21" onclick="return changeColor(this);"></a>
道智弟仙智，郡功曹。
</p>
<p class="em2" id="p22"><a class="gg-link" href="#p22" onclick="return changeColor(this);"></a>
仙智弟曇賢，卒於國子博士。
</p>
<p class="em2" id="p23"><a class="gg-link" href="#p23" onclick="return changeColor(this);"></a>
小子景淵，尚書左民郎。
</p>
<p class="em2" id="p24"><a class="gg-link" href="#p24" onclick="return changeColor(this);"></a>
曇賢弟和，字導穆。解褐大將軍劉昶府行參軍。轉司空長流參軍，除太尉府主簿，遷諫議大夫。永平四年正月，山賊劉龍駒擾亂夏州，詔和發汾、華、東秦、夏四州之眾討龍駒，平之。和因表立東夏州，世宗從之。又行正平、潁川二郡事，除通直散騎常侍。蕭衍遣將張齊寇晉壽，詔和兼尚書左丞，爲西道行臺，節度都督傅豎眼諸軍，大破齊軍。正光初，除左將軍、南青州刺史，卒於州，年五十五。贈安北將軍、瀛州刺史。
</p>
<p class="em2" id="p25"><a class="gg-link" href="#p25" onclick="return changeColor(this);"></a>
長子元信，武定末，中軍將軍、儀同開府長史。
</p>
<p class="em2" id="p26"><a class="gg-link" href="#p26" onclick="return changeColor(this);"></a>
和弟季令，奉朝請。
</p>
<p class="em2" id="p27"><a class="gg-link" href="#p27" onclick="return changeColor(this);"></a>
破胡弟破氐，爲本州別駕，早卒。四子。
</p>
<p class="em2" id="p28"><a class="gg-link" href="#p28" onclick="return changeColor(this);"></a>
長子敬賢，爲鉅鹿太守。
</p>
<p class="em2" id="p29"><a class="gg-link" href="#p29" onclick="return changeColor(this);"></a>
破氐弟積善，爲中書博士、臨淮王提友。
</p>
<p class="em2" id="p30"><a class="gg-link" href="#p30" onclick="return changeColor(this);"></a>
子隆宗，太原太守。
</p>
<p class="em2" id="p31"><a class="gg-link" href="#p31" onclick="return changeColor(this);"></a>
寇讚，字奉國，上谷人，因難徙馮翊萬年。父脩之，字延期，苻堅東萊太守。讚弟謙之有道術，世祖敬重之，故追贈脩之安西將軍、秦州刺史、馮翊公，賜命服，諡曰哀公，詔秦雍二州爲立碑於墓。又贈脩之母爲馮翊夫人。及宗從追贈太守、縣令、侯、子、男者十六人，其臨民者七郡、五縣。
</p>
<p class="em2" id="p32"><a class="gg-link" href="#p32" onclick="return changeColor(this);"></a>
讚少以清素知名，身長八尺，姿容嚴嶷，非禮不動。苻堅僕射韋華，州里高達，雖年時有異，恒以風味相待。華爲馮翊太守，召爲功曹，後除襄邑令。姚泓滅，秦雍人千有餘家推讚爲主，歸順。拜綏遠將軍、魏郡太守。其後，秦雍之民來奔河南、滎陽、河內者戶至萬數，拜讚安遠將軍、南雍州刺史、軹縣侯，治于洛陽，立雍州之郡縣以撫之。由是流民繈負自遠而至，參倍於前。賜讚爵河南公，加安南將軍，領護南蠻校尉，仍刺史，分洛豫二州之僑郡以益之。雖位高爵重而接待不倦。
</p>
<p class="em2" id="p33"><a class="gg-link" href="#p33" onclick="return changeColor(this);"></a>
初，讚之未貴也，嘗從相者唐文相，文曰：「君額上黑子入幘，位當至方伯封公。」及貴也，文以民禮拜謁，仍曰：「明公憶民疇昔之言乎？爾日但知公當貴，然不能自知得爲州民也。」讚曰：「往時卿言杜瓊不得官長，人咸謂不然。及瓊被選爲盩厔令，卿猶言相中不見，而瓊果以暴疾，未拜而終。昔魏舒見主人兒死，自知己必至公，吾常以卿言瓊之驗，亦復不息此望也。」乃賜文衣服、良馬。讚在州十七年，甚獲公私之譽，年老表求致仕。真君九年卒，年八十六。遺令薄葬，斂以時服。世祖悼惜之。諡曰宣穆。
</p>
<p class="em2" id="p34"><a class="gg-link" href="#p34" onclick="return changeColor(this);"></a>
長子元寶，襲爵，爲豫州別駕。與安元年卒，贈安南將軍、豫州刺史。
</p>
<p class="em2" id="p35"><a class="gg-link" href="#p35" onclick="return changeColor(this);"></a>
子祖，襲爵。<span class="jiaozhusup">墓誌集釋寇演墓誌（圖版二二六）稱「父祖𠸍」，即此寇祖。「祖」字乃兄弟排行，下文有祖訓，祖禮，均從兄弟。當時雖多雙名單稱，也不應取兄弟所同的「祖」字，知此傳「祖」下脫「𠸍」字。墓誌集釋載寇氏墓誌多件，官、爵、諡和名、字和此傳頗有不同，今不列舉。</span>高祖時，爲安南將軍、東徐州刺史，卒。
</p>
<p class="em2" id="p36"><a class="gg-link" href="#p36" onclick="return changeColor(this);"></a>
子靈孫，襲。赭陽太守。
</p>
<p class="em2" id="p37"><a class="gg-link" href="#p37" onclick="return changeColor(this);"></a>
元寶弟虎皮，有才器。本縣令。
</p>
<p class="em2" id="p38"><a class="gg-link" href="#p38" onclick="return changeColor(this);"></a>
虎皮弟臻，字仙勝。年十二，遭父憂，居喪以孝稱。輕財好士。顯祖末，爲中川太守。時馮熙爲洛州刺史，政號貪虐。仙勝微能附之，甚得其意。轉弘農太守。後以母老屢求解任，久乃從之。高祖初，母憂未闋，以恒農大盜張煩等賊害良善，徵爲都將，與荊州刺史公孫初頭等追揃之。拜振武將軍、比陽鎮將，<span class="jiaozhusup">諸本「比」作「北」。墓誌集釋寇臻墓誌（圖版二０六之二）作「沘陽鎮將」。按比陽，漢縣，本書地形志雖不載此縣，也不言置鎮，但屢見紀傳。水經注卷二九比水篇、太平寰宇記卷一四二引周地圖記都說魏東荊州刺史治比陽故城。「比」「北」二字常相混，卷四五韋閬傳「比陽」也訛「北陽」。「沘陽」即「比陽」，今據墓誌改。</span>有威惠之稱。遷建威將軍、郢州刺史。及高祖南遷，郢州地爲王畿，除弘農太守。坐受納，爲御史所彈，遂廢卒於家。
</p>
<p class="em2" id="p39"><a class="gg-link" href="#p39" onclick="return changeColor(this);"></a>
長子祖訓，順陽太守。
</p>
<p class="em2" id="p40"><a class="gg-link" href="#p40" onclick="return changeColor(this);"></a>
祖訓弟治，字祖禮。自洛陽令稍遷鎮遠將軍、東荊州刺史。代下之後，蠻民以刺史酈道元峻刻，請治爲刺史。朝議以邊民宜悅，乃以治代道元，進號征虜將軍。坐遣戍兵送道元，免官。治兄弟並孝友敦穆，白首同居。父亡雖久，而猶於平生所處堂宇，備設幃帳几杖，以時節開堂列拜，垂淚陳薦，若宗廟然，吉凶之事必先啟告，遠出行反亦如之。治，世宗末，遷前將軍、河州刺史。在任數年，遇卻鐵匆反，又爲城民詣都列其貪狀十六條。會赦免。久之，兼廷尉卿，又兼尚書。畏避勢家，承顏候色，不能有所執據。尋遷金紫光祿大夫。是時，蠻反於三鵶，治爲都督追討，戰沒。贈持節、都督雍華岐三州諸軍事、衛大將軍、七兵尚書、雍州刺史、昌平男。
</p>
<p class="em2" id="p41"><a class="gg-link" href="#p41" onclick="return changeColor(this);"></a>
治弟彌，兼尚書郎。爲城陽王徽所親待。永安末，徽避尒朱兆脫身南走。歸命於彌。彌不納，遣人加害，時論深責之。後沒關西。
</p>
<p class="em2" id="p42"><a class="gg-link" href="#p42" onclick="return changeColor(this);"></a>
治長子朏之，字長明。自直後、奉朝請，再遷鎮遠將軍、諫議大夫，仍直後。建義中，出除冠軍將軍、東荊州刺史，兼尚書，爲荊郢行臺。代遷，<span class="jiaozhusup">李慈銘、張森楷都說「『遷』當作『還』」。按李、張說是。但「代遷」作受代遷官解，也可通，今仍之。</span>除征虜將軍。普泰中，襲爵，又爲東荊州刺史。永熙中，鎮東將軍、金紫光祿大夫。武定四年卒，年五十八。
</p>
<p class="em2" id="p43"><a class="gg-link" href="#p43" onclick="return changeColor(this);"></a>
酈範，字世則，小名記祖，范陽涿鹿人。祖紹，慕容寶濮陽太守。太祖定中山，以郡迎降，授兗州監軍。父嵩，天水太守。範，世祖時給事東宮。高宗踐阼，追錄先朝舊勳，賜爵永寧男，加寧遠將軍。以治禮郎奉遷世祖、恭宗神主於太廟，進爵爲子。
</p>
<p class="em2" id="p44"><a class="gg-link" href="#p44" onclick="return changeColor(this);"></a>
征南大將軍慕容白曜南征，範爲左司馬。師次無鹽，劉彧戍主申纂憑城拒守。識者僉以攻具未周，不宜便進。範曰：「今輕軍遠襲，深入敵境，無宜淹留，久稽機候。且纂必以我軍來速，不去攻守<span class="jiaozhusup">按「去」字當訛，冊府卷四二０．五００四頁作「在」，也與文義不洽。</span>，謂方城可憑，弱卒可恃。此天亡之時也。今若外潛威形，內整戎旅，密厲將士，出其非意，可一攻而克之。」白曜曰：「一日縱敵，數世之患，今若舒遲，民心固矣。司馬之策是也。」遂潛軍僞退，示以不攻。纂果不設備，於是即夜部分，旦便騰城，崇朝而克。白曜將盡以其人爲軍實。範曰：「齊四履之地，世號『東秦』，不遠爲經略，恐未可定也。今皇威始被，民未霑澤，連城有懷貳之將，比邑有拒守之夫。<span class="jiaozhusup">百衲本、南本「比」作「北」，北、汲、殿三本作「此」，獨局本作「比」。按通典卷一五一兵四示義條作「比」。「比邑」與上「連城」對文，當是先訛「北」，北本以下以意改作「此」，局本當亦是以意改，但通典引文同，今從之。</span>宜先信義，示之軌物，然後民心可懷，二州可定。」白曜曰：「此良策也。」乃免之。進次肥城，白曜將攻之。範曰：「肥城雖小，攻則淹日，得之無益軍聲，失之有損威勢。且見無鹽之卒，死者塗炭，成敗之機，足爲鑒矣。若飛書告喻，可不攻自伏；縱其不降，亦當逃散。」白曜乃以書曉之，肥城果潰。白曜目範於眾曰：「此行也，得卿，三齊不足定矣。」
</p>
<p class="em2" id="p45"><a class="gg-link" href="#p45" onclick="return changeColor(this);"></a>
軍達升城，劉彧太原太守房崇吉棄母妻東走。彧青州刺史沈文秀遣其寧朔將軍張元孫奉牋歸款，請軍接援。白曜將遣偏師赴之。範曰：「桑梓之戀，有懷同德。文秀家在江南，青土無墳柏之累。擁眾數萬，勁甲堅城，強則拒戰，勢屈則走。師未逼之，朝夕無患，竟何所畏，已求援軍？且觀其使，詞煩而顏愧，視下而志怯，幣厚言甘，誘我也。若不遠圖，懼虧軍勢。既進無所取，退逼強敵，羝羊觸蕃，羸角之謂。未若先守歷城，平盤陽，下梁鄒，克樂陵，然後方軌連鑣，揚旌直進，何患不壺漿路左以迎明公者哉！」白曜曰：「卿前後納策，皆不失衷，今日之算，吾所不取。何者？道固孤城，裁能自守；盤陽諸戍，勢不野戰；文秀必克殄，<span class="jiaozhusup">李慈銘云：「『必』上當有『知』字。」</span>意在先誠。天與不取，後悔何及。」範曰：「短見猶謂不虛。歷城足食足兵，非一朝可拔。文秀既據東陽爲諸城根本，多遣軍則歷城之固不立，少遣眾則無以懼敵心。脫文秀還叛，閉門拒守，偏師在前，爲其所挫，梁鄒諸城追擊其後，文秀身率大軍，必相乘迫。腹背受敵，進退無途，雖有韓白，恐無全理。願更思審，勿入賊計中。」白曜乃止。遂表範爲青州刺史以撫新民。後進爵爲侯，加冠軍將軍，遷尚書右丞。
</p>
<p class="em2" id="p46"><a class="gg-link" href="#p46" onclick="return changeColor(this);"></a>
後除平東將軍、青州刺史，假范陽公。範前解州還京也，夜夢陰毛拂踝。他日說之。時齊人有占夢者曰史武，進云：「豪盛於齊下矣。使君臨撫東秦，道光海岱，必當重牧全齊，再祿營丘矣。」範笑而答曰：「吾將爲卿必驗此夢。」果如其言。是時，鎮將元伊利表範與外賊交通。高祖詔範曰：「卿身非功舊，位無重班，所以超遷顯爵，任居方夏者，正以勤能致遠。雖外無殊效，亦未有負時之愆。而鎮將伊利妄生姦撓，表卿造船市玉與外賊交通，規陷卿罪，窺覦州任。有司推驗，虛實自顯，有罪者今伏其辜矣。卿其明爲算略，勿復懷疑。待卿別犯，處刑及鞭，今恕刑罷鞭，止罸五十。卿宜克循，綏輯邊服，稱朕意也。」還朝，年六十二，卒於京師，諡曰穆。範五子，道元在酷吏傳。
</p>
<p class="em2" id="p47"><a class="gg-link" href="#p47" onclick="return changeColor(this);"></a>
道元第四弟道慎，字善季。涉歷史傳，有幹略。自奉朝請，遷尚書二千石郎中，加威遠將軍，爲漢川行臺，迎接降款。以功除員外常侍，領郎中。轉輔國將軍、驍騎將軍。出爲正平太守，治有能名。遷長樂相。正光五年卒，年三十八。贈後將軍、平州刺史。
</p>
<p class="em2" id="p48"><a class="gg-link" href="#p48" onclick="return changeColor(this);"></a>
子中，字伯偉。武定初，司徒刑獄參軍。
</p>
<p class="em2" id="p49"><a class="gg-link" href="#p49" onclick="return changeColor(this);"></a>
道慎弟約，字善禮。起家奉朝請，再遷冠軍將軍、司徒諮議參軍。樸質遲鈍，頗愛琴書。性多造請，好以榮利干謁，乞丐不已，多爲人所笑弄。坎壈於世，不免飢寒。晚歷東萊、魯郡二郡太守，爲政清靜，吏民安之。年六十三，武定七年卒。
</p>
<p class="em2" id="p50"><a class="gg-link" href="#p50" onclick="return changeColor(this);"></a>
範弟神虎，尚書左民郎中。
</p>
<p class="em2" id="p51"><a class="gg-link" href="#p51" onclick="return changeColor(this);"></a>
神虎弟夔。子惲，字幼和，好學，有文才，尤長吏幹。正光中，刺史裴延雋用爲主簿，令其修起學校。又舉秀才，射策高第，爲奉朝請。後延雋爲討胡行臺尚書，引爲行臺郎。以招撫有稱，除尚書外兵郎，仍行臺郎。及延雋解還，行臺長孫稚又引爲行臺郎，<span class="jiaozhusup">諸本「稚」作「雅」，殿本考證以爲唐人避諱改，李慈銘、張森楷以爲形似而訛。今據卷二六長孫稚傳改。下同。</span>加征虜將軍。惲頗兼武用，常以功名自許，每進計於稚，多見納用。以功賞魏昌縣開國子，邑三百戶。惲在軍，啟求減身官爵爲父請贈，詔贈夔征虜將軍、安州刺史。惲後與唐州刺史崔元珍固守平陽。武泰中，尒朱榮稱兵赴洛，惲與元珍不從其命，爲榮行臺郎中樊子鵠所攻，城陷被害，時年三十六，世咸痛惜之。所作文章，頗行於世。撰慕容氏書，不成。
</p>
<p class="em2" id="p52"><a class="gg-link" href="#p52" onclick="return changeColor(this);"></a>
子懷則，武定末，司空長流參軍。
</p>
<p class="em2" id="p53"><a class="gg-link" href="#p53" onclick="return changeColor(this);"></a>
夔弟神期，中書博士。
</p>
<p class="em2" id="p54"><a class="gg-link" href="#p54" onclick="return changeColor(this);"></a>
神期弟顯度，司州秀才、尚書庫部郎。
</p>
<p class="em2" id="p55"><a class="gg-link" href="#p55" onclick="return changeColor(this);"></a>
韓秀，字白虎，昌黎人也。祖宰，慕容雋謁者僕射。父昞，皇始初歸國，拜宣威將軍、騎都尉。秀歷吏任，稍遷尚書郎，賜爵遂昌子，拜廣武將軍。高宗稱秀聰敏清辨，才任喉舌，遂命出納王言，并掌機密。行幸遊獵，隨侍左右。顯祖踐阼，轉給事中，參征南慕容白曜軍事。
</p>
<p class="em2" id="p56"><a class="gg-link" href="#p56" onclick="return changeColor(this);"></a>
延興中，尚書奏以敦煌一鎮，介遠西北，寇賊路衝，慮或不固，欲移就涼州。群官會議，僉以爲然。秀獨謂非便，曰：「此蹙國之事，非闢土之宜。愚謂敦煌之立，其來已久。雖土鄰強寇，而兵人素習，縱有姦竊，不能爲害，循常置戍，足以自全。進斷北狄之覘途，退塞西夷之闚路。若徙就姑臧，慮人懷異意。或貪留重遷，情不願徙，脫引寇內侵，深爲國患。且敦煌去涼州及千餘里，捨遠就近，遙防有闕。一旦廢罷，是啟戎心，則夷狄交構，互相來往。恐醜徒協契，侵竊涼土及近諸戍，則關右荒擾，烽警不息，邊役煩興，艱難方甚。」乃從秀議。太和初，遷內侍長。後爲平東將軍、青州刺史，假漁陽公。在州數年，卒。子務襲爵。
</p>
<p class="em2" id="p57"><a class="gg-link" href="#p57" onclick="return changeColor(this);"></a>
務，字道世，性端謹，有治幹。初爲中散，稍遷太子翊軍校尉。時高祖南征，行梁州刺史楊靈珍謀叛。以務爲統軍，受都督李崇節度以討靈珍。有戰功，授後軍長史，徵赴行在所。還，遷長水校尉。景明初，假節行肆州事，轉左中郎將、寧朔將軍，試守常山郡。又爲征蠻都督李崇司馬。崇揃蕩群蠻，除近畿之患，務有力焉。後除鎮北府司馬。初試守常山。府解，復爲平北長史。務頗有受納，爲御史中尉李平所劾，付廷尉，會赦免。後除龍驤將軍、郢州刺史。務獻七寶床、象牙席。詔曰：「晉武帝焚雉頭裘，朕常嘉之，今務所獻亦此之流也。奇麗之物，有乖風素，可付其家人。」邊人李旻、馬道進等許殺蕭衍黃阪戍主，率戶來降。務信之，遣兵千餘人迎接。戶既不至，而詐表破賊，坐以免官。久之，拜冠軍將軍、太中大夫，進號左將軍。神龜初卒。
</p>
<p class="em2" id="p58"><a class="gg-link" href="#p58" onclick="return changeColor(this);"></a>
堯暄，字辟邪，上黨長子人也。本名鍾葵，後賜爲暄。祖僧賴，太祖平中山，與趙郡呂舍首來歸國。
</p>
<p class="em2" id="p59"><a class="gg-link" href="#p59" onclick="return changeColor(this);"></a>
暄聰了，美容貌，爲千人軍將、東宮吏。高宗以其恭謹，擢爲中散。奉使齊州，檢平原鎮將及長史貪暴事，推情診理，皆得其實。除太尉中給事、兼北部曹事，後轉南部。太和中，遷南部尚書。于時始立三長，暄爲東道十三州使，更比戶籍。賜獨車一乘，廄馬四匹。時蕭賾遣其將陳顯達寇邊，以暄爲使持節、假中護軍、都督南征諸軍事、平陽公。軍次許昌，會陳顯達遁走，暄乃班師。暄前後從征及出使檢察三十餘許度，皆有克己奉公之稱。賞賜衣服二十具、綵絹十匹、細絹千餘段、奴婢十口，賜爵平陽伯。及改置百官，授太僕卿。車駕南征，加安南將軍。轉大司農卿。太和十九年，卒於平城。高祖爲之舉哀。贈安北將軍、相州刺史，賻帛七百匹。
</p>
<p class="em2" id="p60"><a class="gg-link" href="#p60" onclick="return changeColor(this);"></a>
初，暄使徐州，見州城樓觀，嫌其華盛，乃令往往毀撤，由是後更損落。及高祖幸彭城，聞之曰：「暄猶可追斬。」
</p>
<p class="em2" id="p61"><a class="gg-link" href="#p61" onclick="return changeColor(this);"></a>
暄長子洪，襲爵。鎮北府錄事參軍。
</p>
<p class="em2" id="p62"><a class="gg-link" href="#p62" onclick="return changeColor(this);"></a>
子桀，字永壽。元象中，開府儀同三司、樂城縣開國公。
</p>
<p class="em2" id="p63"><a class="gg-link" href="#p63" onclick="return changeColor(this);"></a>
洪弟遵，伏波將軍、河州冠軍府長史、臨洮太守。卒，贈龍驤將軍，諡曰思。
</p>
<p class="em2" id="p64"><a class="gg-link" href="#p64" onclick="return changeColor(this);"></a>
遵弟榮，員外散騎侍郎。
</p>
<p class="em2" id="p65"><a class="gg-link" href="#p65" onclick="return changeColor(this);"></a>
子雄，字休武。元象中，儀同三司、豫州刺史、城平縣開國公。
</p>
<p class="em2" id="p66"><a class="gg-link" href="#p66" onclick="return changeColor(this);"></a>
雄弟奮，字彥舉。興和中，驃騎將軍、潁州刺史。
</p>
<p class="em2" id="p67"><a class="gg-link" href="#p67" onclick="return changeColor(this);"></a>
奮弟難宗，武定中，征西將軍、南岐州刺史、征羌縣開國伯。
</p>
<p class="em2" id="p68"><a class="gg-link" href="#p68" onclick="return changeColor(this);"></a>
呂舍既歸國，從至京師，給賜田宅。
</p>
<p class="em2" id="p69"><a class="gg-link" href="#p69" onclick="return changeColor(this);"></a>
子方生，機識明辯，卒於主書郎。贈建武將軍、定州刺史、高邑子，諡曰敬。
</p>
<p class="em2" id="p70"><a class="gg-link" href="#p70" onclick="return changeColor(this);"></a>
子受恩，爲侍御中散，典宜官曹，累遷外都曹令，轉北部給事、秦州刺史。卒於官。
</p>
<p class="em2" id="p71"><a class="gg-link" href="#p71" onclick="return changeColor(this);"></a>
史臣曰：薛辯、寇讚歸身有道，並以款效見嘉。議敦煌得馭遠之算。<span class="jiaozhusup">李慈銘云：「『議』上有脫文，當是舉酈範贊取三齊事，與韓秀議敦煌相對，不止脫一『秀』字也。」按李說是。此句上有脫文，連上句便似「議敦煌」也是薛辯、寇讚事。魏書傳論通常於正傳諸人都加評論，這裏不應獨遺酈範。</span>務武夫鄙詐，貢床飾寶，棄而不御，斯乃人主之盛德。堯暄聰察奉公，以致名位，禮加存歿，有餘榮矣。
</p>
<br/>
</div></body></html>