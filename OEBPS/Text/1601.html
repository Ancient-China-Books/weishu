<?xml version='1.0' encoding='utf-8'?>
<html lang="zh-Hant" xml:lang="zh-Hant" xmlns="http://www.w3.org/1999/xhtml"><head><meta content="width=device-width" initial-scale="1" name="viewport"/><link href="../Styles/page_styles.css" rel="stylesheet" type="text/css"/><link href="../Styles/stylesheet.css" rel="stylesheet" type="text/css"/><title id="toc_1">魏書-卷七十六・列傳第六十四</title><script src="../Styles/main.js" type="text/javascript"></script></head><body><div id="text">
<div class="section" id="title-0"><h1>卷七十六・列傳第六十四</h1><hr/></div>
<div class="section" id="title-1"><h2>
<strong>盧同　張烈</strong>
</h2></div>
<p class="em2" id="p0"><a class="gg-link" href="#p0" onclick="return changeColor(this);"></a>
	盧同，字叔倫，范陽涿人，盧玄之族孫。父輔，字顯元，本州別駕。同身長八尺，容貌魁偉，善於處世。太和中，起家北海王詳國常侍。稍遷司空祭酒、昌黎太守。尋爲營州長史，仍帶郡。入除河南尹丞，遷太尉屬。
</p>
<p class="em2" id="p1"><a class="gg-link" href="#p1" onclick="return changeColor(this);"></a>
	會豫州城民白早生反，都督中山王英、尚書邢巒等討之，詔同爲軍司。事平，除冀州鎮東府長史。遭父憂解任。後除司空諮議參軍，兼司馬，爲營構東宮都將。延昌中，秦州民反，詔同兼通直常侍，持節慰諭之，多所降下。還轉尚書右丞，進號輔國將軍，以父諱不拜，改授龍驤。熙平初，轉左丞，加征虜將軍。時相州刺史奚康生徵民歲調，皆七八十尺，以邀奉公之譽。部內患之，同於歲祿官給長絹。同乃舉按康生度外徵調。書奏，詔科康生之罪，兼褒同在公之績。
</p>
<p class="em2" id="p2"><a class="gg-link" href="#p2" onclick="return changeColor(this);"></a>
	肅宗世，朝政稍衰，人多竊冒軍功。同閱吏部勳書，因加檢覆，覈得竊階者三百餘人。同乃表言：
</p>
<p class="margin2" id="p3"><a class="gg-link" href="#p3" onclick="return changeColor(this);"></a>
	竊見吏部勳簿，多皆改換。乃校中兵奏按，並復乖舛。臣聊爾揀練，已得三百餘人，明知隱而未露者，動有千數。愚謂罪雖恩免，猶須刊定。請遣一都令史與令僕省事各一人，總集吏部、中兵二局勳簿，對勾奏按。若名級相應者，即於黃素楷書大字，具件階級數，令本曹尚書以朱印印之。明造兩通，一關吏部，一留兵局，與奏按對掌。進則防揩洗之僞，退則無改易之理。從前以來，勳書上省，唯列姓名，不載本屬，致令竊濫之徒輕爲苟且。今請征職白民，具列本州、郡、縣、三長之所；其實官正職者，亦列名貫，別錄歷階。仰本軍印記其上，然後印縫各上所司，統將、都督並皆印記，然後列上行臺。行臺關太尉，太尉檢練精實，乃始關刺省重究括，然後奏申。奏出之日，黃素朱印，關付吏部。
</p>
<p class="margin2" id="p4"><a class="gg-link" href="#p4" onclick="return changeColor(this);"></a>
	頃來非但偷階冒名，改換勳簿而已，或一階再取，或易名受級，凡如此者，其人不少。良由吏部無簿，防塞失方。何者？吏部加階之後，簿不注記，緣此之故，易生僥倖。自今敘階之後，名簿具注加補日月，尚書印記，然後付曹。郎中別作抄目，<span class="jiaozhusup">諸本「目」訛「自」，不可通，今據北史卷三０盧同傳改。</span>印記一如尚書，郎中自掌，遞代相付。此制一行，差止姦罔。
</p>
<p class="em2" id="p5"><a class="gg-link" href="#p5" onclick="return changeColor(this);"></a>
	詔從之。同又奏曰：
</p>
<p class="margin2" id="p6"><a class="gg-link" href="#p6" onclick="return changeColor(this);"></a>
	臣頃奏以黃素爲勳，<span class="jiaozhusup">按「勳」下當脫「簿」字，下云「黃素勳簿」可證。</span>具注官名、戶屬及吏部換勳之法，事目三條，已蒙旨許。臣伏思黃素勳簿，政可粗止姦僞，然在軍虛詐，猶未可盡。請自今在軍閱簿之日，行臺、軍司、監軍、都督各明立文按，處處記之。斬首成一階已上，即令給券。一紙之上，當中大書起行臺、統軍位號，勳人甲乙。斬三賊及被傷成階已上，亦具書於券。各盡一行，當行豎裂。其券前後皆起年號日月，破某處陳，某官某勳，印記爲驗。一支付勳人，一支付行臺。記至京，即送門下，別函守錄。
</p>
<p class="margin2" id="p7"><a class="gg-link" href="#p7" onclick="return changeColor(this);"></a>
	又自遷都以來，戎車屢捷，所以征勳轉多，敘不可盡者，良由歲久生姦，積年長僞，巧吏階緣，偷增遂甚。請自今爲始，諸有勳簿已經奏賞者，即廣下遠近，云某處勳判，咸令知聞。立格酬敘，以三年爲斷。其職人及出身，限內悉令銓除；實官及外號，隨才加授。庶使酬勤者速申，立功者勸，事不經久，僥倖易息。或遭窮難，州無中正者，不在此限。
</p>
<p class="margin2" id="p8"><a class="gg-link" href="#p8" onclick="return changeColor(this);"></a>
	又勳簿之法，征還之日即應申送。頃來行臺、督將，至京始造，或一年二歲方上勳書。姦僞之原，實自由此。於今以後，軍還之日便通勳簿，不聽隔月。
</p>
<p class="em2" id="p9"><a class="gg-link" href="#p9" onclick="return changeColor(this);"></a>
	詔復依行。
</p>
<p class="em2" id="p10"><a class="gg-link" href="#p10" onclick="return changeColor(this);"></a>
	元叉之廢靈太后也，相州刺史、中山王熙起兵於鄴。熙敗，以同爲持節、兼黃門侍郎、慰勞使，乃就州刑熙。還授平東將軍，正黃門，營明堂副將。尋加撫軍將軍、光祿大夫、本州大中正。同善事在位，爲叉所親，戮熙之日，深窮黨與，以希叉旨，論者非之。又給同羽林二十人以自防衛。同兄琇，少多大言，常云「公侯可致」。至此始爲都水使者。同啟求回身二階以加琇，琇遂除安州刺史。論者稱之。
</p>
<p class="em2" id="p11"><a class="gg-link" href="#p11" onclick="return changeColor(this);"></a>
	營州城民就德興謀反，除同度支尚書，黃門如故，持節使營州慰勞，聽以便宜從事。同頻遣使人，皆爲賊害，乃遣賊家口三十人并免家奴爲良，齎書諭德興，德興乃降。安輯其民而還。德興復反，詔同以本將軍爲幽州刺史，兼尚書行臺慰勞之。同慮德興難信，勒眾而往，爲德興所擊，大敗而還。
</p>
<p class="em2" id="p12"><a class="gg-link" href="#p12" onclick="return changeColor(this);"></a>
	靈太后反政，以同叉黨，除名。孝昌三年，除左將軍、太中大夫、兼左丞，爲齊兗二州行臺，節度大都督李叔仁。<span class="jiazhu">【闕】</span><span class="jiaozhusup">諸本下旁注「闕」字。按卷九肅宗紀孝昌三年二月庚申稱東郡民趙顯德反，詔都督李叔仁討之；三月辛未又稱齊州廣川民劉鈞執清河太守邵懷聚眾反，六月稱詔都督李叔仁討劉鈞平之。東郡屬西兗州。盧同以齊兗二州行臺節度李叔仁，所闕必即鎮壓這兩支變亂軍事，但紀不書盧同以行臺節度事。</span>莊帝踐祚，詔復本秩，除都官尚書，復兼七兵。以同前慰勞德興之功，封章武縣開國伯，邑四百戶。正除七兵，尋轉殿中，加征南將軍。普泰初，除侍中，進號驃騎將軍、左光祿大夫。同時久病，強牽從務，啟乞儀同。初同之爲黃門也，與前廢帝俱在門下，同異其爲人，素相款託。廢帝以恩舊許之，除儀同三司，餘官如故。永熙初薨，年五十六。贈侍中、都督冀滄瀛三州諸軍事、驃騎大將軍、司空公、冀州刺史，開國伯如故，賜帛四百匹，諡曰孝穆。三年，復加贈尚書右僕射。有四子。
</p>
<p class="em2" id="p13"><a class="gg-link" href="#p13" onclick="return changeColor(this);"></a>
	長子斐，武定中，文襄王大將軍府掾。
</p>
<p class="em2" id="p14"><a class="gg-link" href="#p14" onclick="return changeColor(this);"></a>
	斐弟筠，青州治中。
</p>
<p class="em2" id="p15"><a class="gg-link" href="#p15" onclick="return changeColor(this);"></a>
	同兄靜，太常丞。
</p>
<p class="em2" id="p16"><a class="gg-link" href="#p16" onclick="return changeColor(this);"></a>
	靜子景裕，在儒林傳。
</p>
<p class="em2" id="p17"><a class="gg-link" href="#p17" onclick="return changeColor(this);"></a>
	張烈，字徽仙，清河東武城人也。高祖賜名曰烈，仍以本名爲字焉。高祖悕，爲慕容雋尚書右僕射。曾祖恂，散騎常侍，隨慕容德南渡，因居齊郡之臨淄。烈少孤貧，涉獵經史，有氣概。時青州有崔徽伯、房徽叔，與烈並有令譽，時人號曰「三徽」。高祖時，入官代都，歷侍御、主文中散。遷洛，除尚書儀曹郎、彭城王功曹史、太子步兵校尉。
</p>
<p class="em2" id="p18"><a class="gg-link" href="#p18" onclick="return changeColor(this);"></a>
	蕭寶卷將陳顯達治兵漢南，謀將入寇。時順陽太守王青石世官江南，荊州刺史、廣陽王嘉慮其有異，表請代之。高祖詔侍臣各舉所知，互有申薦者。高祖曰：「此郡今當必爭之地，須得堪濟之才，何容汎舉也。太子步兵張烈每論軍國之事，時有會人意處，朕欲用之，何如？」彭城王勰稱贊之，遂敕除陵江將軍、順陽太守。烈到郡二日，便爲寶卷將崔慧景攻圍，七十餘日，烈撫厲將士，甚得軍人之和。會車駕南討，慧景遁走。高祖親勞烈曰：「卿定可，遂能不負所寄。」烈拜謝曰：「若不值鑾輿親駕，臣將不免困於犬羊。自是陛下不負臣，非臣能不負陛下。」高祖善其對。
</p>
<p class="em2" id="p19"><a class="gg-link" href="#p19" onclick="return changeColor(this);"></a>
	世宗即位，追錄先勳，封清河縣開國子，邑二百戶。尋以母老歸養。積十餘年，頻值凶儉，烈爲粥以食飢人，蒙濟者甚眾，鄉黨以此稱之。肅宗初，除龍驤將軍、司徒右長史。又轉征虜將軍、司空長史。先是，元叉父江陽王繼曾爲青州刺史，及叉當權，烈託故義之懷，遂相諂附。除前將軍、給事黃門侍郎，尋加平南將軍、光祿大夫。後靈太后反政，以烈叉黨，出爲鎮東將軍、青州刺史。于時議者以烈家產畜殖，僮客甚多，慮其怨望，不宜出爲本州，改授安北將軍、瀛州刺史。爲政清靜，吏民安之。
</p>
<p class="em2" id="p20"><a class="gg-link" href="#p20" onclick="return changeColor(this);"></a>
	更滿還朝，因辭老還鄉里。兄弟同居怡怡然，爲親類所慕。元象元年，卒於家，時年七十七。烈先爲家誡千餘言，并自敘志行及所歷之官，臨終敕子姪不聽求贈，但勒家誡立碣而已。其子質奉行焉。
</p>
<p class="em2" id="p21"><a class="gg-link" href="#p21" onclick="return changeColor(this);"></a>
	質，博學多才藝。解褐奉朝請，員外郎、龍驤將軍、諫議大夫。未襲爵。興和中，卒於家。
</p>
<p class="em2" id="p22"><a class="gg-link" href="#p22" onclick="return changeColor(this);"></a>
	質弟登，州主簿。
</p>
<p class="em2" id="p23"><a class="gg-link" href="#p23" onclick="return changeColor(this);"></a>
	烈弟僧皓，字山客。歷涉群書，工於談說，有名於當世。熙平初，徵爲諫議大夫。正光五年，以國子博士徵之。孝昌二年，徵爲散騎侍郎。並不赴。世號爲徵君焉。好營產業，孜孜不已，藏鏹巨萬，他資亦稱是。兄弟自供儉約，車馬瘦弊，身服布裳，而婢妾紈綺。僧皓尤好蒲弈，戲不擇人，是以獲譏於世。前廢帝時，崔祖螭舉兵攻東陽城，僧皓與同。事敗，死於獄，籍沒家產。出帝初，訴復業。子軌，州主簿。
</p>
<p class="em2" id="p24"><a class="gg-link" href="#p24" onclick="return changeColor(this);"></a>
	史臣曰：盧同質器洪厚，卷舒兼濟。張烈早標名輩，氣尚見知。趨捨深沉，俱至顯達，雅道正路，其殆病諸。
</p>
<br/>
</div></body></html>